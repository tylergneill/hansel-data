<1>

{1}

[1,1]

|| śrīgaṇeśāya namaḥ ||

[1,2]

	praṇamya śāradāṃ devīṃ divyavijñānaśālinīm |
	vacmi cetovinodārtham uddhāraṃ kīrasaṃmateḥ || 1.1 (= 1) ||

[1,4]

asti candrapuraṃ nāma nagaram | tatra vikramaseno nāma rājā babhūva |
tasmin nagare haridatto nāma śreṣṭhī | tasya bhāryā śṛṅgārasundarīnāmnī |
tatputro madanavinodanāmā babhūva | tasya patnī prabhāvatī | sā somadattaśreṣṭhinaḥ
kanyā | madanavinodas tu atīva viṣayāsaktaḥ kuputraḥ
pituḥ śikṣāṃ na śṛṇoti | tasya dyūtamṛgayāveśyāmadyādiṣu atīva āsaktiḥ |
kumārgacāriṇaṃ taṃ kuputraṃ dṛṣṭvā tatpitā haridattaḥ sapatnīkaḥ
atīva duḥkhitaḥ saṃjātaḥ | taṃ haridattaṃ kuputraduḥkhena pīḍitaṃ dṛṣṭvā
tasya sakhā trivikramanāmā dvijaḥ svagṛhato nītinipuṇaṃ śukaṃ sārikāṃ
ca gṛhītvā tadgṛhe gatvā prāha | sakhe haridatta enaṃ śukaṃ sapatnīkaṃ
putravat tvaṃ paripālaya | etatsaṃrakṣaṇena tava duḥkhaṃ dūrībhaviṣyati | haridattas
tu taṃ śukaṃ gṛhītvā putrāya samarpayām āsa | madanavinodena śayanamandire
<2>
svarṇapañjarasthaḥ sthāpitaḥ paripoṣitaś ca | athaikadā rahasi
śuko madanaṃ prāha | he sakhe

[2,3]

	pitros te duḥkhinor duḥkhāt pataty aśrucayo bhuvi |
	tena pāpena te vatsa patanaṃ devaśarmavat || 1.2 (= 2) ||

[2,5]

sa prāha | katham etat | śuka āha | asti pañcapuraṃ nāma nagaram |
tatra satyaśarmā brāhmaṇaḥ | tadbhāryā dharmaśīlānāmnī putras tu devaśarmā |
sa ca adhītavidyaḥ pitṛpracchannavṛttyā deśāntaraṃ gatvā bhāgīrathītīre
tapaḥ kṛtavān | ekadā sa tapasvī gaṅgātīre japārtham upaviṣṭaḥ | tasmin
kāle kayācit balākayā uḍḍīyamānayā tadaṅgopari purīṣotsargaḥ
kṛtaḥ | sa ca tapasvī krodhākulitanetraḥ yāvad ūrdhvaṃ paśyati tāvat tatkrodhāgninā
bhasmībhūtāṃ balākāṃ bhūmau patitāṃ dṛṣṭvā (balākāṃ dagdhvā)
nārāyaṇadvijagṛhe bhikṣārthaṃ yayau | svabhartṛśuśrūṣāparayā tatpatnyā kopābhiviṣṭo
nirbhartsitaḥ satpakṣihāyam uktaś ca | nāhaṃ balākeva tvatkopasthānam |
sa ca pracchannapātakajñānād bhīto vismitaś ca preṣitaś ca tayā
<3>
dharmavyādhapārśve vārāṇasīṃ nagarīṃ yayau | tatra raktāktahastaṃ yamapratibhaṃ
māṃsavikrayaṃ vidadhānaṃ taṃ dṛṣṭvā dṛśām ante sthitaḥ | vyādhena svāgatapraśnapūrvakaṃ
svagṛhaṃ nītvā nijapitarau sabhaktikaṃ bhojayitvā paścāt tasya bhojanaṃ
dattam | tadanantaraṃ sa ca vyādhaṃ jñānakāraṇaṃ papraccha | kathaṃ satī
jñānavatī kathaṃ ca tvaṃ jñānavān | tena vyādhenoktam |

[3,6]

	nijānvayapraṇītaṃ yaḥ samyag dharmaṃ niṣevate |
	uttamādhamamadhyeṣu vikāreṣu parāṅmukhaḥ || 1.3 (= 3) ||
	sa gṛhī sa muniḥ sādhuḥ sa ca yogī sa dhārmikaḥ |
	pitṛśuśrūṣako nityaṃ jantuḥ sādhāraṇaś ca yaḥ || 1.4 (= 4) ||

[3,10]

ahaṃ sāpi ca evaṃ jñāninau tvaṃ ca nijapitarau parityajya bhraman mādṛśāṃ
na sambhāṣaṇārhaḥ | param atithiṃ matvā jalpitaḥ | evam uktaḥ sa brāhmaṇo
vinayaparaṃ vyādhaṃ papraccha | tenoktam |

[3,13]

	na pūjayanti ye pūjyān mānyān no mānayanti ye |
<4>
	jīvanti nindyamānās te mṛtāḥ svargaṃ na yānti ca || 1.5 (= 5) ||
	vyādhena bodhitas tena sa yayau gṛham ātmanaḥ |
	abhavat kīrtimān loke parataḥ kīrtibhājanam || 1.6 (= 6) ||

[4,4]

tasmād vaṇigdharmaṃ svakulodbhavaṃ smara pitroś ca vinayaparo bhava | evam uktaḥ
sa madanaḥ pitarau namaskṛtya tadanujñāto bhāryāṃ cāpṛcchya pravahaṇam adhirūḍhavān
gato deśāntaram | paścāt tatpatnī katicid dināni śokayuktā
nirvāhya svairiṇībhiḥ sakhībhiḥ pratibodhitā puruṣāntarābhilāṣukābhavat |
yatas tābhir evam uktam |

[4,9]

	tāvat pitā tathā bandhur yāvaj jīvati mānavaḥ |
	mṛto mṛta iti jñātvā kṣaṇāt sneho nivartate || 1.7 (= 7) ||

<5>

[5,1]

atas tvaṃ svapatim aprāpyamānā nijaśarīrasya katiciddinasthāyiyauvanasya
puruṣāntararamaṇād gṛhāṇa phalam | tatas tāsāṃ vacanena puruṣāntarasya guṇacandrasaṃjñasya
ramaṇāya śṛṅgāraṃ vidhāya yāvat pracalitā tāvat sārikayā
mā gacchety ādivacanair nirbhartsitā | tato yāvat sā tāṃ sārikāṃ galamoṭanapūrvaṃ
vināśayati tāvad uḍḍīya yayau | tataḥ kṣaṇaṃ sthitvā sveṣṭadevatāṃ
hṛdi smṛtvā tāmbūlaṃ pragṛhya yāvac calitā tāvat śukaḥ prāha |
siddhir astu | kva gantavyam ity ādivākyaiḥ pṛṣṭā | sā ca śukavacanaṃ śakunam
iti kṛtvā prahasya tam āha | he śukarāja narāntarāsvādaṃ vijñātuṃ
pracalitāsmi | śuka uvāca | yuktam idaṃ kartavyam eva paraṃ duṣkaraṃ ninditaṃ
ca kulastrīṇām | kiṃ ca | tadā gamyatāṃ yadi viparīte samāyāte
sati tava buddhir asti | yadi nāsti tadā parābhavapadaṃ bhaviṣyasi |

<6>

[6,1]

yataḥ |	kautukānveṣiṇo nityaṃ durjanā vyasanāgame |
	māsopavāsinī yadvad vaṇikputrakacagrahe || 1.8 (= 8) ||
	papraccha sā tadā sārdhaṃ puṃścalībhiḥ kṛtādarā |
	sasaṃbhramā jagādedaṃ kim idaṃ bhāṣitaṃ śuka || 1.9 (= 9) ||
	yadi te kautukaṃ subhru parārthaṃ gaccha sundari |
	sthirībhūya tvayā paścāt śrāvyeyaṃ mahatī kathā || 1.10 (= 10) ||

[6,7]

evaṃ śukoktaṃ śrutvā yadā sā kautukākulacetasā nijagṛha āsīnāsti
tadā śukaḥ kathāṃ prāha | asti candrāvatī purī | tasyāṃ bhīmanāmā
nṛpaḥ | tatra sudhano nāma mohanaśreṣṭhisutaḥ tannagaravāsino haridattasya
kalatraṃ lakṣmīṃ rantum īhate | tadvat sā na manyate | tato māsopavāsinīṃ
pūrṇābhidhānāṃ gatvā pūrṇadhanāvarjitāṃ kṛtvā haridatte nagarād bahir gate
tadgṛhe dūtītvena preṣayām āsa | sāpi cāṭūktibhir lakṣmīṃ prasādayām āsa |
prasannayā ca tayety uktam | yat tvaṃ yācase tat karomi | pūrṇayoktam |
<7>
tarhi manmataṃ naraṃ bhaja | tayoktam | kulastrīṇāṃ naitad yujyate paraṃ yat tavāgre
pratipannaṃ tat karomi |

[7,3]

uktaṃ ca |	chijjaü sīsaṃ aha hou bandhaṇaṃ caaü savvahā lacchī |
	paḍivaṇṇapālaṇe supurisāṇa jaṃ hou taṃ hou || 1.11 (= 11) || (•)
tathā ca |	diḍhalohasiṅkhalāṇaṃ assāṇa vi vihapāsabandhāṇaṃ |
	tāṇaṃ cia ahiaraaro vāābandho supurisassa || 1.12 (= 12) || (•)
	adyāpi nojjhati haraḥ kila kālakūṭaṃ
	kūrmo bibharti dharaṇīṃ khalu cātmapṛṣṭhe |
	ambhonidhir vahati duḥsahavāḍavāgnim
	aṅgīkṛtaṃ sukṛtinaḥ paripālayanti || 1.13 (= 13) ||

[7,11]

tac chrutvā hṛṣṭā pūrṇā | evam evaitat | tatas tāṃ lakṣmīṃ pratividhāya guṇamohanārthe
pradoṣe svagṛhe nināya | tataḥ sa mohanaḥ kathitavelopari
nāgataḥ kiṃcitkāryādivaiyagryeṇa | tato lakṣmyā sakāmayoktam |
<8>
yat kam api naraṃ samānaya | tataḥ pūrṇayā mūḍhayā tatpatir eva samānītaḥ |
svabhartari samāyāte sā kathaṃ bhavatv iti kathaṃ gṛhaṃ yātv iti tvaṃ sakhyas
tava vā kathayantu | tā āhuḥ | na jānīmaḥ | tvam eva kathaya | śuka
āha | yadi na yāsi tadā kathayāmi | tayoktam | na yāsyāmi |
śukaḥ | sā āgacchann eva svapatir iti jñātvā taṃ kacagrahaṃ pragṛhyaivam uvāca |
he śaṭha sarvadā tvam iti mamāgre jalpasi yan me tvāṃ vinā nānyā
vallabhā asti | adhunā tu mayā parīkṣito jñātaś ceti kopaṃ cakre |
sa ca tāṃ kaṣṭena sukomalavacanair anunīya svagṛhaṃ ninye |

[8,9]

	kathāṃ śrutvā śukenoktāṃ bhayavismayakāriṇīm |
	puṃścalīvṛndasaṃyuktā suptā rātrau vaṇikpriyā || 1.14 (= 14) ||

[8,11]

iti śukasaptatau prathamā kathā ||

<9>

{2}

[9,1]

	sā tathaiva samaṃ tābhir dvitīye 'hni niśāmukhe |
	śukam āpṛcchya calitā śukas tām idam abravīt || 2.1 (= 15) ||
	yatheṣṭaṃ gaccha suśroṇi yadi jānāsi duḥkṛte |
	pratyuttaraṃ samāyāte yaśodevīva saṃkaṭe || 2.2 (= 16) ||

[9,5]

tataḥ prabhāvatī pṛcchati | kā yaśodevī | kadā kasmin saṃkaṭe tayā
ka upāyaḥ kṛta iti | śukaḥ | yadā kathayāmi tadā mayi suratavighātena
tava kopaḥ prāṇanisūdanaḥ syāt | sā āha | suhṛdāṃ sādhv
asādhv api śrotavyam eva | ity anujñātaḥ śuka āha | asti nandanaṃ nāma
nagaram | tatra nandano nāma rājā | tatputro rājaśekharaḥ | tadvadhūḥ
śaśiprabhā | tāṃ dhanasenasuto vīranāmā dṛṣṭvā sakāmaḥ san jvarapīḍito
'bhūt | bhojanādi na vidhatte | sa ca mātrā yaśodevyā pṛṣṭaḥ
san sagadgadaṃ kāraṇam āha | sā ca rājakanyā durlabhā | sa kathaṃ jīvatu |
iti praśnaḥ | tayoktam | tvam eva kathaya | śukaḥ | yadi prabhāvati adya
na yāsi tadā kathayāmi | ity ukte sā āha | kathayeti | atha śukaḥ |
<10>
sā yaśodevī ekāṃ śunīṃ bhojanādyair āvarjayitvā ābharaṇāni paridhāyātmanā
sārdhaṃ gṛhītvā śaśiprabhāpārśve gatvā tāṃ vijane sagadgadā
jagāda | ahaṃ ca tvaṃ ca iyaṃ ca pūrvabhave bhaginyo 'bhūvan | mayā
niḥśaṅkayā tvayā tu saśaṅkayā paranarābhilāṣaḥ pūritaḥ | anayā tu
naiva | ato 'syāḥ śīlaprabhāvāt kevalaṃ jātismaraṇam eva na bhogāḥ śunikā
ca saṃjātā | saṃbhogavighnāj jātismaraṇaṃ ca na te vartate | mama
punar bhogān nirvighnān nirvighnajātismaraṇaṃ ca | ato 'ham anukampayā imāṃ
śunakīṃ tvāṃ ca dṛṣṭvā kathayitum āgatā | atas tvayārthināṃ kāṅkṣitaṃ dātavyam
eva | yo dānaṃ kuryāt sa bhavet sarvasaṃpadāṃ sthānam |

[10,10]

uktaṃ ca |	kathayanti na yācante bhikṣāhārā gṛhe gṛhe |
	arthibhyo dīyatāṃ nityam adātuḥ phalam īdṛśam || 2.3 (= 17) ||

[10,12]

tataḥ śaśiprabhā sakaṇṭhagrāhaṃ ruditvā prāha | mām api kalyāṇi puruṣāntareṇa
yojaya | tato yaśodevī tāṃ svasthīkṛtya bhartṛviditāṃ svagṛhaṃ
nītvā svaputreṇa yojayām āsa | sa ca rājaśekharo dravyādidānatoṣitaḥ
sakhīyam iti kṛtvā na nivārayām āsa |

<11>

[11,1]

	rājaputraṃ rājaputrīṃ pratāryaivaṃ ca bhāmini |
	yaśodevyā mahadbuddhyā nijakāryam anuṣṭhitam || 2.4 (= 18) ||
	buddhir asti yadaiṣā te vraja subhru parāntikam |
	bhaja nidrāṃ viśālākṣi mānyathā svaṃ viḍambaya || 2.5 (= 19) ||

[11,5]

iti śukakathāṃ śrutvā prabhāvatī suptā ||

iti śukasaptatau dvitīyā kathā ||

{3}

[11,7]

athānyadine prabhāvatī śukaṃ pṛcchati | śukaḥ |

[11,8]

	gaccha devi kim āścaryaṃ yatra te ramate manaḥ |
	nṛpavad yadi jānāsi paritrāṇaṃ tvam ātmanaḥ || 3.1 (= 20) ||

[11,10]

prabhāvatī pṛcchati | katham etat | śukaḥ kathayati | asti viśālā
nagarī | tatra sudarśano rājā | tatra ca vimalo nāma vaṇik |
tasya ca patnīdvayaṃ subhagaṃ rūpasaṃpannaṃ dṛṣṭvā kuṭilanāmā dhūrtas tadbhāryādvayagrahaṇecchayā
ambikāṃ devīm ārādhya vimalarūpaṃ yayāce | labdhvā
ca tatprakṛtiṃ vimale bahir gate tadgṛhaṃ gatvā prabhutvaṃ cakāra | prasādadhanadānair
vaśīkṛto 'khilo 'pi parijanavargaḥ | tadbhāryādvayaṃ bahumānadānādinā
<12>
saṃtoṣya svecchayā bhuṅkte | vimalo 'yaṃ dhanādyanityatāṃ śrutvā
dātā babhūveti parijano anavarataṃ cintayati | atha satyavimalo 'pi
dvāram āgataḥ kuṭilājñayā dvārapālena niṣiddhaḥ | tato bahiḥsthaḥ phūtkaroti |
vañcito 'haṃ dhūrtarājena | tasya caivaṃ krandato gotrajā janāḥ
kautukāc ca militāḥ | tatkṣaṇāt haṭṭāni muktvā vaṇiksārtho militvā
ārakṣikamantrimukhyānāṃ purataḥ phūccakre | rājan vañcito 'smi dhūrtarājena |
tato rājñā tadavalokanāya prahitāḥ puruṣāḥ | tenāpi te dravyādidānena
sānukūlāḥ kṛtāḥ | taṃ dhanadāyakaṃ gṛhe dṛṣṭvā jano vadati |
svāmin vimalo gṛhe vidyate | ayaṃ ca dhūrtarāṭ dvārasthaḥ | tato nṛpeṇa
dvāv apy ekatra kṛtau | tato dvayor madhyān na ko 'pi dhūrtetarayor vyaktiṃ jānāti |
jātaḥ kolāhalo 'khilalokavyavahāranāśakaraḥ rājñaś cāpavādaḥ |
yato rājñāṃ duṣṭanigrahaḥ śiṣṭapālanaṃ ca svargāya |

[12,13]

uktaṃ ca |	prajāpīḍanasaṃtāpāt samudbhūto hutāśanaḥ |
<13>
	rājñaḥ kulaṃ śriyaṃ prāṇān nādagdhvā vinivartate || 3.2 (= 21) ||

[13,2]

tato rājā ekānte tayor nirṇayam acintayat | tat kathaya kathaṃ niścayaḥ
syād iti praśnaḥ | śukaḥ | sa rājā labdhopāyas tadvimalabhāryādvayaṃ pṛthak
pṛthak saṃsthāpya pṛṣṭavān | kiṃ yuvayoḥ pāṇigrahaṇe bhartrā vibhūṣaṇaṃ pradattaṃ
dhanaṃ ca | paścāt kiṃ jalpitaṃ prathamasaṅge ca kā vārttā bhartrā sahābhūt |
kā mātā kaś ca pitā | kiṃ kulam | kā jātiḥ | ity evaṃ pṛṣṭābhyāṃ
yathālabdhaṃ yathāvṛttaṃ yathāproktaṃ yathāsuptaṃ sarvaṃ tābhyāṃ kathitam | paścāt tu
tau puruṣau pṛṣṭau parasparaṃ visaṃvadantau | tato bhāryādvayasya rukmiṇīsundarīnāmadheyasya
yaḥ saṃvādaṃ vadati sa satyaḥ | itaras tu dhūrto rājñā
nirvāsitaḥ | satyas tu rājñā sabhāryaḥ satkṛtaḥ svagṛhaṃ gataḥ | iti mahārājabuddhiḥ |
iti kathāṃ śrutvā prabhāvatī suptā ||

iti śukasaptatau tṛtīyā kathā ||

<14>

{4}

[14,1]

athānyadā prabhāvatī śukaṃ pṛcchati | śukaḥ | māṃ kṛtāvajñaṃ kṛtvā mā
gaccha | yato bālakād api hitaṃ vākyaṃ grāhyam |

[14,3]

	kṛtāvajñaḥ purā devi vṛddhavākyaparāṅmukhaḥ |
	patito brāhmaṇo 'narthe viṣakanyāvivāhane || 4.1 (= 22) ||

[14,5]

prabhāvatī pṛcchati | katham etat | śukaḥ | asti somaprabhaṃ nāma dvijasthānam |
tatra vidvān dhārmikaḥ somaśarmā nāma vipraḥ | tatputrī rūpaudāryaguṇopetā
viṣakanyeti vijñātābhūt | tena tāṃ bhayena ko 'pi na
vivāhayati | tataḥ somaśarmā varārthaṃ bhuvaṃ paryaṭan saṃprāpto dvijasthānaṃ
janasthānaṃ nāma | tatra govindanāmā brāhmaṇo jaḍo nirdhanaś ca | tasmai
kanyā pradattā | tena suhṛdāṃ nivārayatām api kṛtāvajñenoḍhā sarvarūpalāvaṇyaguṇopetā
mohinī viṣakanyā | sā vidagdhā govindas tu mūrkhaḥ
laghuvayāś ca | tataś ca sā ātmano rūpalāvaṇyayauvanaṃ śuśoca |

[14,13]

	avidagdhaḥ patiḥ strīṇāṃ prauḍhāṇāṃ nāyako 'guṇī |
	guṇināṃ tyāgināṃ stoko vibhavaś ceti duḥkhakṛt || 4.2 (= 23) ||
<15>
	pāusasamaapavāso jovvaṇadiahe tahā a dāliddaṃ |
	paḍhamasiṇehavioo tiṇṇi vi garuāi dukkhāiṃ || 4.3 (= 24) || (•)
	appatthāve paḍhiaṃ kaṇṭhavihūṇaṃ ca gāiaṃ gīaṃ |
	mā mā bhaṇantisuraaṃ tiṇṇi vi garuāi dukkhāiṃ || 4.4 (= 25) || (•)

[15,5]

sānyadā govindaṃ patim ity abravīt | mama pitur gehāt samāgatāyā bahūni
dināni saṃjātāni | tato 'haṃ tvayaiva saha gamiṣye nānyathā | tataḥ
śakaṭaṃ mārgayitvā sabhāryakaḥ sa calitaḥ | yāvat prayāti tāvat pathi
<16>
eko yuvā vāgmī surūpaḥ śūraś ca viṣṇunāmā brāhmaṇo militaḥ |
tasya brāhmaṇasya tasyāś cānyonyam anurāgaḥ saṃjātaḥ |

[16,3]

uktaṃ ca |	prītiḥ syād darśanādyaiḥ prathamam atha manaḥsaṅgasaṃkalpabhāvo
	nidrācchedas tanutvaṃ vapuṣi kaluṣatā cendriyāṇāṃ nivṛttiḥ |
	hrīnāśonmādamūrcchāmaraṇam iti jagad yāty avasthā daśaitāḥ
	lagnair yat puṣpabāṇaiḥ sa jayati madanaḥ saṃnirastānyadhanvī || 4.5 (= 26) ||

[16,7]

sa pathiko dampatyoḥ pūgapattroccayaṃ dadāti | ity evaṃ grāmyabrāhmaṇo viṣṇor
viśvastaḥ ātmano nirodhasaṅgabhayād uttīrya (?) taṃ gantrīvāham ārohayati |
viṣṇunā ca patyau vṛkṣāntaragate sā mohinī bhuktā ātmavaśīkṛtā |
tayā cātmīyaṃ nāma gotraṃ kulakramaṃ cājñāpitaḥ | patyuś ca samāgatasya
tvaṃ cauro 'sīti gantryārohaṇaṃ kurvato niṣedhaḥ kṛtaḥ | viṣṇur api tāṃ
gṛhītvā govindaṃ dharṣitavān | tatas tayoḥ keśākeśi saṃvṛttam |
<17>
govindas tu viṣṇunā viṣakanyāprabhāveṇa nirjitaḥ | tatas tāṃ gṛhītvā
viṣṇuḥ svagṛhaṃ praticalitaḥ | govindaḥ pṛṣṭhastho mārgāsanne grāme gatvā
phūtkṛtavān | yad anena caureṇa mama bhāryā gṛhītā | trāyatāṃ tām | mama
śaraṇaṃ bho janāḥ | atha grāmādhipena viṣṇur mohinīyuto dhṛtaḥ | pṛṣṭenottaraṃ
dattaṃ viṣṇunā yatheyaṃ mayā pariṇītā | madīyāṃ ca bhāryām eṣa
pathiko mārge dṛṣṭvā grahilo babhūva | govindenāpi pṛṣṭena idam evottaritam |
tato mantrī tayor ekam evottaraṃ śrutvā jātyādikaṃ pṛṣṭavān |
trayam api tu saṃvadati tataḥ kathaṃ niścayaḥ |
iti śukapraśnaḥ | tatas tayā
pṛṣṭaḥ śuka āha | mantriṇoktam | kiyanti dināni saṃgamasya yuṣmākaṃ
prayāṇe | tair uktam | kalye bhojanāntaraṃ saṃvṛttaḥ samāgamaḥ | tato
mantriṇā brāhmaṇau pṛthak pṛthak pṛṣṭau | kim anayā kalye bhojanavelāyāṃ
bhuktam | yac ca tayā bhuktaṃ tad govindo jānāti itaras tu na | tataḥ sa
viḍambitaḥ sacivena | govindaḥ śikṣitaḥ | dhig imāṃ brāhmaṇīṃ paratreha
ca duḥkhadāṃ muñca śīghram |

<18>

[18,1]

uktaṃ ca |	vaidyaṃ pānarataṃ naṭaṃ kupaṭhitaṃ mūrkhaṃ parivrājakaṃ
	yodhaṃ kāpuruṣaṃ viṭaṃ vivayasaṃ svādhyāyahīnaṃ dvijam |
	rājyaṃ bālanarendramantrirahitaṃ mitraṃ chalānveṣi ca
	bhāryāṃ yauvanagarvitāṃ pararatāṃ muñcanti ye paṇḍitāḥ || 4.6 (= 27) ||
	tathāpi kāminīlubdho dhikkṛtaḥ sādhubhis tadā |
	tām evādāya calitas tatkṛte nihataḥ pathi || 4.7 (= 28) ||
	tad devi yaḥ karoty evam avajñāṃ vṛddhaśikṣitaḥ |
	sa parābhavam āpnoti govindo brāhmaṇo yathā || 4.8 (= 29) ||

[18,9]

iti kathāṃ śrutvā prabhāvatī suptā ||

iti śukasaptatau caturthī kathā ||

{5}

[18,11]

punar anyadine sā gamanāya śukaṃ pṛcchati | śukaḥ |

[18,12]

	gaccha devi vijānāsi yadi kartuṃ tvam uttaram |
	sabhāyāṃ nṛpater yadvad viṣame bālapaṇḍitā || 5.1 (= 30) ||

<19>

[19,1]

prabhāvatīpṛṣṭaḥ śukaḥ kathāṃ prāha | asti ujjayinī nāma nagarī |
tatra vikramādityo rājā | tasya rājñī kāmalīlā nāma uttamakulajātā |
sā ca rājño 'tīva vallabhā | ekadā nṛpas tayā sārdhaṃ bhojanaṃ
kurvan bhṛṣṭamatsyāṃs tasyai dāpayām āsa | sā āha | svāmin nāham etān puruṣān
avalokayitum api samarthā kiṃ punaḥ sparśanam | iti śrutvā tena
matsyā aṭṭāṭṭahāsena tathā jahasur yathā nāgarikalokena śrutam | rājā
ca tanmatsyahāsyakāraṇaṃ mantrijyotirvicchākunikakovidān pṛcchati | yadā
na ko 'pi jānāti tadā sarvadvijāgresaraṃ purohitaṃ prāha yathā tvayaiva
matsyahāsyakāraṇaṃ kathanīyam anyathā tvaṃ deśān nirvāsaṃ prāpnoṣi | purodhāpy etad
vacaḥ śrutvā dinapañcakaṃ vyavadhāne yācayitvā saviṣādo gṛham āgamat |
sa purohitaḥ tad uttaram ajānan purastād rājñā nirvāsyate | sa kathaṃ bhavatv
iti praśnaḥ | uttaram apy āha śukaḥ | sa brāhmaṇo viṣādāpannaḥ putryā
bālapaṇḍitayā babhāṣe | tāta katham udvignacitta iva lakṣyase | kathaya
viṣādasya kāraṇam | vidvadbhir vipady apy uccaiḥ sthātavyam |

<20>

[20,1]

uktaṃ ca |	saṃpadi yasya na harṣo vipadi viṣādo raṇe ca dhīratvam |
	taṃ bhuvanatrayatilakaṃ jananī janayati sutaṃ viralam || 5.2 (= 31) ||

[20,3]

tato brāhmaṇo 'viralaṃ vṛttāntam ācaṣṭe | anena kāraṇena rājā māṃ
nagarān nirvāsayati |

[20,5]

yataḥ |	na sauhṛdaṃ na viśvāso na sneho na ca bandhutā |
	kenāpi saha saṃsāre kuto rājñā chalārthinā || 5.3 (= 32) ||
uktaṃ ca |	kāke śaucaṃ dyūtakāre ca satyaṃ sarpe kṣāntiḥ strīṣu kāmopaśāntiḥ |
	klībe dhairyaṃ madyape tattvacintā rājā mitraṃ kena dṛṣṭaṃ śrutaṃ vā || 5.4 (= 33) ||
kiṃ ca |	nadīnāṃ nakhināṃ caiva śṛṅgiṇāṃ śastrapāṇinām |
	viśvāso naiva kartavyaḥ strīṣu rājakuleṣu ca || 5.5 (= 34) ||
	bhoginaḥ kañcukāsaktāḥ krūrāḥ kuṭilagaminaḥ |
	duḥkhopasarpaṇīyāś ca rājāno bhujagā iva || 5.6 (= 35) ||
	hasann api nṛpo hanti mānayann api durjanaḥ |
<21>
	spṛśann api gajo hanti jighrann api bhujaṅgamaḥ || 5.7 (= 36) ||

[21,2]

eṣa rājā ā bālyāt sevito 'pi mayi viparīto babhūva | tasmān mayā
jīvitum icchatā dvijaiḥ saha paradeśaṃ gantavyam |

[21,4]

uktaṃ ca |	tyajed ekaṃ kulasyārthe grāmasyārthe kulaṃ tyajet |
	grāmaṃ janapadasyārthe ātmārthe pṛthivīṃ tyajet || 5.8 (= 37) ||

[21,6]

tataḥ sā bālikā tātavacanaṃ śrutvā prāha | tāta tvayā yuktam uktam |
paraṃ svāmirahitānāṃ na kvāpi pūjā |

[21,8]

yata uktam |-
	apradhānaḥ pradhānaḥ syād yadi seveta pārthivam |
	pradhāno 'py apradhānaḥ syād yadi sevāvivarjitaḥ || 5.9 (= 38) ||
	āsannam eva nṛpatir bhajate manuṣyaṃ
	vidyāvihīnam akulīnam asaṃstutaṃ vā |
	prāyeṇa bhūmipatayaḥ pramadā latāś ca
	yaḥ pārśvato bhavati taṃ pariveṣṭayanti || 5.10 (= 39) ||
	ārohanti śanair bhṛtyā dhunvantam api pārthivam |
	kopaprasādavastūnāṃ vicinvanti samīpagāḥ || 5.11 (= 40) ||

<22>

[22,1]

tathā ca |	vidyāvatāṃ mahecchānāṃ śilpavikramaśālinām |
	sevāvṛttividāṃ caiva nāśrayaḥ pārthivaṃ vinā || 5.12 (= 41) ||
	ye jātyādimahotsāhā nopagacchanti pārthivam |
	teṣām āmaraṇaṃ bhikṣā prāyaś cittaṃ vinirmitam || 5.13 (= 42) ||
	rogair grahair nṛpair grasto yo na vetti jaḍakriyaḥ |
	madhyamantram upāyaṃ ca so 'vaśyaṃ tāta na sthiraḥ || 5.14 (= 43) ||
uktaṃ ca |	sarpān vyāghrān gajān siṃhān dṛṣṭvopāyair vaśīkṛtān |
	rājeti kiyatī mātrā dhīmatām apramādinām || 5.15 (= 44) ||
tathā ca |	rājānam eva saṃśritya vidvān yāti paronnatim |
	vinā malayam anyatra candanaṃ na vivardhate || 5.16 (= 45) ||
	dhavalāny ātapatrāṇi vājinaś ca manoramāḥ |
	sadā mattāś ca mātaṅgāḥ prasanne sati bhūpatau || 5.17 (= 46) ||

[22,13]

tasmāt tāta tvaṃ rājñā mānyaḥ prasādapātraṃ ca | tataḥ saṃdehe 'smin mā
viṣādībhava |

[22,15]

yataḥ |	rājagrahe samāyāte viṣame kāryasaṃśaye |
<23>
	saṃdigdhamanasāṃ rājñāṃ pradhānāḥ saṃśayacchidaḥ || 5.18 (= 47) ||

[23,2]

tato he tāta sthirībhava | matsyahasanottaraṃ rājñaḥ purato mayābhidheyam
iti | snāhi bhuṅkṣva | tataḥ sa evaṃ kṛtvā rājño 'grato gatvā sarvaṃ
nivedayām āsa | nṛpo 'pi tuṣṭas tām ājuhāva | sā āśīrvādaṃ dattvā
rājānam abravīt | rājan mā mudhā viprān viḍambaya | kiṃ tvayā evaṃvidhaṃ
matsyānāṃ hāsyaṃ dṛṣṭaṃ śrutaṃ vā | kathaṃ mām abalājanaṃ pṛcchan na vilajjase |

[23,7]

yataḥ |	itaro 'pi na sāmānyo nṛpatir divyarūpabhṛt |
	tvaṃ punar vikramādityo yathārtho 'si paraṃtapa || 5.19 (= 48) ||
uktaṃ ca |	indrāt prabhutvaṃ jvalanāt pratāpaṃ krodhaṃ yamād vaiśravaṇāc ca vittam |
	sattvasthire rāmajanārdanābhyām ādāya rājñaḥ kriyate śarīram || 5.20 (= 49) ||

[23,11]

tathā ca bhārate |-
	mā vṛkodara pādena ekādaśacamūpatim |
	pañcānām api yo bharttā nāsāprakṛtimāninī (?) || 5.21 (= 50) ||

[23,14]

svāmin kathaṃ na tvaṃ svayam eva vicārayasi | yatas tvam eva sarvasaṃśayacchettā |
athānyebhyaś cet śrotuṃ kautukaṃ tarhi śṛṇu |

<24>

[24,1]

	iyaṃ rājñī na spṛśati hy asmān matsyān mahāsatī |
	puruṣākhyān ato rājan hasitāḥ śapharā dhruvam || 5.22 (= 51) ||
	paribhāvyas tvayā rājan ślokārtho 'yaṃ sadā hṛdi |
	mūḍhadhīr anyathā deva yadi pṛcchasi māṃ punaḥ || 5.23 (= 52) ||

[24,5]

rājan rājapatnyāḥ sūryam apaśyantyās tat katham asatītvaśaṅkā syāt |

[24,6]

	ślokārthe prastutārthe ca matsyānāṃ hasanaṃ budhāḥ |
	sanṛpā na vijānanti api sarvārthakovidāḥ || 5.24 (= 53) ||

[24,8]

tataḥ sado mūḍhaṃ dṛṣṭvā bālapaṇḍitā utthāya yayau | śuko 'py āha |
ahaṃ prātaḥ kathayiṣye | iti kīroktiṃ śrutvā prabhāvatī suptā ||

iti śukasaptatau pañcamī kathā ||

{6}

[24,11]

athāparasmin divase prabhāvatī śukaṃ prāha | śuka sa matsyahāsyavyatikaro
rājñā jñāto na veti | śuka āha | sa nṛpaḥ ślokārtham ajānan na
nidrāṃ lebhe |

<25>

[25,1]

uktaṃ ca |	nidrā bhadre kutas teṣāṃ ye ṛṇavyādhipīḍitāḥ |
	avidheyakalatrāś ca ye cānye kṛtavairiṇaḥ || 6.1 (= 54) ||

[25,3]

rājā nidrābhāve kaṣṭena niśāṃ nītvā prātar bālapaṇḍitām ākārya prāha |
bālike ślokārtho na jñāto mayā | tasmān matsyahāsyakāraṇe nivedaya |

[25,5]

sā āha | rājan māṃ mā pṛccha |

[25,6]

yataḥ |	paścāttāpo 'tra bhavitā bhāryāyā vaṇijo yathā |
	āgraheṇa kṛtaḥ patyau maṇḍakāgamanaṃ prati || 6.2 (= 55) ||

[25,8]

rājā | katham etat | śukaḥ | asty atra jayantī nāma nagarī | tatra
vaṇikputraḥ sumatir nāma | tasya priyā padminī nāma | tasya ca vaṇijaḥ
puṇyakṣayād dhanaṃ kṣīṇam | sa ca janaiḥ parityaktaḥ | yato jano dhanamitraḥ |

[25,11]

uktaṃ ca |	yasyārthās tasya mitrāṇi yasyārthās tasya bāndhavāḥ |
<26>
	yasyārthāḥ sa pumāṃl loke yasyārthāḥ sa ca paṇḍitaḥ || 6.3 (= 56) ||

[26,2]

tathā ca bhārate |-
	jīvanto 'pi mṛtāḥ pañca śrūyante kila bhārata |
	daridro vyādhito mūrkhaḥ pravāsī nityasevakaḥ || 6.4 (= 57) ||
tathā ca |	iha loke hi dhanināṃ paro 'pi svajanāyate |
	svajano 'pi daridrāṇāṃ tatkṣaṇād durjanāyate || 6.5 (= 58) ||

[26,7]

so 'pi ca tṛṇakāṣṭhādikam ānīya purīmadhye vikrīṇāti | anyadā
anena tṛṇakāṣṭhādikaṃ kim api vane na prāptam | dṛḍhakāṣṭhamayo 'pi vighnavināyakaḥ
prāptaḥ | tataś cintitam | kim asau mama vidhāsyati |

[26,10]

uktaṃ ca |	bubhukṣitaḥ kiṃ na karoti pāpaṃ kṣīṇā narā niḥkaruṇā bhavanti |
	prāṇārtham ete hi samācaranti mataṃ satāṃ yan na mataṃ tad eṣām || 6.6 (= 59) ||

<27>

[27,1]

yāvat sa tasya vināyakasya pāṭanāyottiṣṭhati tāvat tuṣṭaḥ san jagāda |
ahaṃ tava pratidinaṃ pañca pañca maṇḍakān dāsye khaṇḍaghṛtayutān | mamālaye
prātar yāyāḥ | paraṃ kasyāpi idaṃ rahasyaṃ na kathanīyam | kathite tu
madvaco vitathaṃ bhaviṣyati | so 'pi ca tatheti pratipadya nityaṃ maṇḍakapañcakaṃ
bhāryāyā arpayati | tad daivaṃ maṇḍakapañcakaṃ ghṛtakhaṇḍayuktam ādāya
tadbhāryā nijakuṭumbaṃ tṛptīkaroti | nityaṃ ca tānmaṇḍakān gotriṇāṃ
gṛhe vāhayām āsa | nijasakhyā mandodaryās tṛptyarthaṃ nityaṃ prāhiṇot |
anyadā sā sakhī tāṃ papraccha | padminy api maṇḍakāgamanam idaṃ na jānāti |
<28>
tatas tasyāḥ purā sā sakhī kapaṭād brūte | sakhi yadi tvaṃ mama purato
guhyaṃ na kathayasi tat kaḥ snehaḥ |

[28,3]

uktaṃ ca |	dadāti pratigṛhṇāti guhyam ākhyāti pṛcchati |
	bhuṅkte bhojayati caiva ṣaḍvidhaṃ prītilakṣaṇam || 6.7 (= 60) ||

[28,5]

tataḥ padminy āha | madīyaḥ patir idaṃ guhyaṃ mamāgre katham api na brūte
mayā śataśaḥ pṛṣṭo 'pi | tayoktam | tarhi tvadīyaṃ jīvitaṃ rūpaṃ yauvanaṃ
sarvam api nirarthakam eva yad idaṃ nājñāyi | tataḥ padminī patiṃ
pṛcchati | kathaṃ maṇḍakaprāptiḥ | patir āha | vidheḥ prasādāt |

[28,9]

uktaṃ ca |	dvīpād anyasmād api madhyād api jalanidher diśo 'py antāt |
	ānīya jhaṭiti ghaṭayati vidhir abhimatam abhimukhībhūtaḥ || 6.8 (= 61) ||

[28,11]

kiṃ ca |	kṣutkṣāmasya karaṇḍapiṇḍitatanor mlānendriyasya kṣudhā
	kṛtvākhur vivaraṃ svayaṃ nipatito naktaṃ mukhe bhoginaḥ |
	tṛptas tatpiśitena satvaram asau tenaiva yātaḥ pathā
<29>
	svasthās tiṣṭhata daivam eva hi nṛṇāṃ vṛddhau kṣaye kāraṇam || 6.9 (= 62) ||

[29,2]

yadā na kathayati tadānaśanaṃ cakre | patir āha | asmin kathite mahatī
hāniḥ paścāttāpaś ca bhaviṣyati | evaṃ bodhitāpi sā yāvan nāgrahaṃ muñcati
tadā tena daivopahatacittena kathitam |

[29,5]

uktaṃ ca |	yasmai devāḥ prayacchanti puruṣāya parābhavam |
	buddhiṃ tasyāpakarṣanti na sa vetty ātmano hitam || 6.10 (= 63) ||

[29,7]

tena ca rājan vikramārka buddhimuktena guhyaṃ kīrtitam | yato hīnapuṇyo
buddhyā mucyate |

[29,9]

uktaṃ ca |	rāmo hemamṛgaṃ na vetti nahuṣo yāne yunakti dvijān
	viprād eva savatsadhenuharaṇe jātā matiś cārjune |
	dyūte bhrātṛcatuṣṭayaṃ ca mahiṣīṃ dharmātmajo dattavān
	prāyaḥ satpuruṣo 'py anarthasamaye buddhyā parityajyate || 6.11 (= 64) ||

[29,13]

sā ca patimukhāt śrutvā sakhīpuro jagāda | tayā cātmapatiḥ kuṭhārahastaḥ
<30>
preṣito vināyakapārśve | so 'pi padminīpatiś ca prātas tatra
jagāma | vināyako 'pi tau dvāv api mayūrabandhair bandhayām āsa | so 'pi
ca padminīpatir uktaḥ | re tvadīya evāyam anarthaḥ | tatas tvayy eva daṇḍo
yujyate | tataḥ sakhīpatir yayāce | tān pañca maṇḍakān tasmai sa pradadau |
tau dvāv api svaṃ svaṃ gṛhaṃ jagmatuḥ | tataḥ patyā padminī jalpitā |
tvayā te pañcāpi maṇḍakā asmākaṃ spheṭitāḥ etasya dāpitāḥ | paścāttāpaṃ
ca kurute | tatas tvam api rājendra māṃ mā pṛccha | tava paścāttāpo
bhaviṣyati | idaṃ ślokaṃ svayam eva vicintaya | iti kathayitvā bālapaṇḍitā
utthāya svagṛhaṃ gatā | iti kathāṃ śrutvā prabhāvatī suptā |

iti śukasaptatau ṣaṣṭhī kathā ||

<31>

{7}

[31,1]

anyasmin dine prabhāvatī śukaṃ papraccha | kīra punas tanmatsyahāsyakāraṇaṃ
rājñā śrutaṃ na vā | śukaḥ prāha | prātaḥ punar bālapaṇḍitām ākārayitvā
rājā prāha | kiṃ tanmatsyahāsyakāraṇam brūhi śīghraṃ bālike |
sā cāha |

[31,5]

	devāgraho na kartavyaḥ paścāttāpo bhaviṣyati |
	sthagikāsaktacittasya viprasyābhūt purā yathā || 7.1 (= 65) ||

[31,7]

asti dharaṇītale vatsonanāma paṭṭanam | tatra vīrākhyo rājā | tatra
ca keśavo nāma brāhmaṇaḥ | tena kadācid iti cintitam | yad ahaṃ pitṛdhanaṃ
na bhokṣye |

<32>

[32,1]

uktaṃ ca |	uttamāḥ svaguṇaiḥ khyātā madhyamāś ca pitur guṇaiḥ |
	adhamā mātulaiḥ khyātā śvaśuraiś cādhamādhamāḥ || 7.2 (= 66) ||
kiṃ ca |	piara viḍhattaï davvaḍaï caḍḍiri ko ṇa karei |
	saïṁ viḍhavaï saïṁ bhojaaï viralā jaṇaṇi jaṇei || 7.3 (= 67) || (•)

[32,5]

ity avadhārya sa medinyāṃ babhrāma devatīrthaśmaśānanagareṣu dhanārtham |
anyadā sa nirjane pradeśe prasiddhe śivacatvare karālāyāḥ śmaśāne ca
paribhramya pariśrāntaḥ kapilakamaṭham apaśyat | tatra ca paryaṅkāsanasthaṃ tāpasaṃ
dadarśa | sa ca vipras tasyāgre kṛtāñjalipuṭas tasthau | tāpaso dhyānaṃ
śanair muktvā evam uktavān |

<33>

[33,1]

	kiṃ kasmai dīyate loke trāyate ko bhavārṇavāt |
	asādhyaṃ sādhyate kasya kāle 'sminn atither aho || 7.4 (= 68) ||

[33,3]

tataḥ sa brāhmaṇa ūrdhvabāhur jagāda | tavāham atithir dhanārthī | tāpaso
'pi taṃ vipram alpayācakaṃ dṛṣṭvā manasi duḥkhībabhūva |

[33,5]

uktaṃ ca |	stokārthaprārthanān dīnān dṛṣṭvodārān hi yācakān |
	khidyante 'tīva manasi api prāṇapradāyinaḥ || 7.5 (= 69) ||
kiṃ ca |	ahihūo vi a vivaā karei suaṇo parassa uvaāraṃ |
	oṇei aṇṇadāvaṃ candaṇataruo sakhaṇḍo vi || 7.6 (= 70) || (•)

<34>

[34,1]

tato yogīndra yadā tvam etatsparśanaṃ kariṣyasi tadā hemnaḥ pañcaśatāni
nityaṃ dāsyatīty uktvā viprāya paryaṅkīkṛtaṃ sindūram arpayām āsa | uktaś ca |
etat tvayānyasmai na dātavyaṃ na kathanīyaṃ ca | anyathā mama samīpe vyāvṛtya
sameṣyati | tadarpitaṃ yadā sa dvijaḥ prātaḥ spṛśati tadā suvarṇaśatapañcakaṃ
dadāti | sa ca ratnāvatīṃ purīṃ gataḥ | tatra sthagikāṃ nāma
veśyāṃ nityaṃ kāmayate | sā ca taddravyāgamanaṃ na jānāti | kuṭṭinī
pṛcchati | hale eṣa vipraḥ kim api vyavasāyādikaṃ na vidhatte | paraṃ
dravyaṃ kuto 'smākaṃ vitarati kasmād vilasatīti | tato veśyā taṃ pṛcchati |
sa vipraḥ sarvathā na kathayati | tato veśyayā svakalayā bhaktyā
<35>
cārādhitaḥ | tataḥ pṛṣṭaḥ san kathayām āsa yat sindūrād dravyāgamaḥ | tayā
ca suptasya sindūraṃ gṛhītam | tato dravyābhāve kuṭṭinyā gṛhān niḥkāsitaḥ |

[35,4]

uktaṃ ca |	viśvāsapratipannānāṃ vañcane kā vidagdhatā |
	aṅkam āruhya suptaṃ hi hantuṃ kiṃ nāma pauruṣam || 7.7 (= 71) ||

[35,5]

sa vipras tatsindūram apaśyan phūtkurvan rājadvāraṃ yayau muṣito 'ham iti vadan |
tato vivādaḥ saṃjātaḥ | kuṭṭiny āha |

[35,7]

	dhūrto 'sau matsutālubdho dhanahīno bhavaty asau |
	manobhavagrahagrasto asamaṃjasam īdṛśam || 7.8 (= 72) ||
	janair guṇair asaṃbhāvyaṃ rājñā kathaṃ saṃbhāvyate |
	paraṃ satyam idaṃ jātaṃ sindūraṃ dhanadaṃ yataḥ || 7.9 (= 73) ||

[35,11]

sa ca janair vaideśiko 'yam iti jñātvā nirvāsitaḥ | tac ca sindūraṃ
<36>
yogīndram eva yayau | tato rājan vikramāditya sthagikāprītinibandhanāt
tenākhyāte ca sindūre sthagikā naiva viprasya babhūva na ca sindūram |
evaṃ tavāpi rājan ratiḥ prītiś ca na bhaviṣyati | evam uktvā bālapaṇḍitā
gṛhaṃ jagāma | iti kathāṃ śrutvā prabhāvatī suptā |

iti śukasaptatau saptamī kathā ||

{8}

[36,6]

athāparedyuḥ prabhāvatī śukaṃ pṛcchati | śuka uttaraṃ dadau | devi bālapaṇḍitā
dvitīye 'hni saṃyāte rājānaṃ prāha | deva nāgrahaḥ kartuṃ yujyate |

[36,8]

yataḥ |	rājñā naivāgrahaḥ kāryaḥ śubhe vāśubhakarmaṇi |
	tadaṅgāni hi bhūtāni rājñāṃ hi mahatī tanuḥ || 8.1 (= 74) ||
	ākhyāte ca tava mayā vaṇikputryā yathābhavat |
	na bahir na gṛhaṃ rājan tathā te 'pi bhaviṣyati || 8.2 (= 75) ||

<37>

[37,1]

rājā pṛcchati | katham etat | bālapaṇḍitā prāha | asti pṛthvītale
tripuraṃ nāma sthānam | tasmin trivikramo nāma rājā | tatra sundarābhidhāno
vaṇik | tadbhāryā subhagā nāma atīva kulaṭā | sā ca
bhartrā gṛhān niryāntī prayatnena niyantritā | tāṃ ca niyantraṇāt pūrvam eko
vaṇig yakṣagṛhe sthitaḥ sakāmām abhajat | yadā ca bahir nirgacchantī patinā
nivāritā tadā sakhīṃ prāha | sakhi adya tvayā sa mānavo yakṣāyatane
ākāraṇīyaḥ yathāhaṃ tatra gatvā taṃ rame | tvayā ca mayi gatāyāṃ
paścād asmadgṛhaṃ jvālanīyaṃ yathā gṛhakāryāsakto jano māṃ gatāṃ na
jānāti | atrāntare 'haṃ taṃ svecchayā bhuktā samupāgacchāmi | tataḥ
sakhīvacanāt sa pumān tatrāyātaḥ | sāpy āgatā | tadā ca gatāyāṃ tasyāṃ
<38>
sā sakhī tadgṛhaṃ prajvālitavatī | sa pumān prajvalane kutūhalī yakṣāyatanaṃ
muktvā tatrāvalokanāya gataḥ | sā ca tatra sthitāsamāptātmaprayojanā
yāvatā gṛham āgatā tāvatā gṛhaṃ dagdham |

[38,4]

	na gṛhaṃ na bahir bhūpa vaṇigvadhvā yathābhavat |
	tathā tava mahārāja bhaviṣyati suniścayam || 8.3 (= 76) ||

[38,6]

atha cet jñātena ślokārthena prayojanaṃ tadā kalye svayam eva jñāpayiṣyāmi |
ity uktvā sā gṛhaṃ yayau | iti kathāṃ śrutvā prabhāvatī suptā ||

iti śukasaptatau aṣṭamī kathā ||

{9}

[38,9]

athāparedyuḥ savismayā prabhāvatī śukaṃ pṛcchati sma | śuka kiṃ vijñātaṃ
<39>
vikramārkeṇa matsyahasanakāraṇam | śukaḥ prāha | devi na kim api rājñā
svayaṃ jñātam | tato rājā prātar dvijasutām āhūya bālapaṇḍitāṃ prāha |
tvayā ity uktaṃ yat tvaṃ svayam eva jñāsyasi | mayā tu kim api na jñātam |
bālapaṇḍitā prāha | yadi rājann evam api mayā kathyamānaṃ na vetsi
tataḥ śṛṇu | puṣpahāso nāma mantrī sarvamantriṇām agraṇīr nirdoṣo guptaḥ |
kim iti niyantrito 'sti | rājā prāha | anvartho 'yaṃ puṣpahāsaḥ |
yataḥ | yadāsau madīyāyāṃ saṃsadi hasati tadāsyāsyāt puṣpaprakaro
nipatati | iyaṃ ca kathāpararājyamaṇḍaleṣu khyātābhūt | tatas taiḥ preṣitāḥ
svīyapumāṃsaḥ kutūhalānveṣaṇāya | teṣu samāyāteṣu tena na hasitaṃ puṣpaprakaro
'pi nābhūt | iti kāraṇāt guptibandhaḥ | bālapaṇḍitā prāha |
<40>
kenāpi kāraṇena mantriṇā na hasitam | rājan tatkāraṇaṃ tvayā jñātaṃ
na vā | rājā prāha | mayā kim api na jñātam | bālapaṇḍitā
prāha | tarhi katham idaṃ daṇḍaṃ kurvan pāpabhāk na bhavasi |

[40,4]

uktaṃ ca |	dharmeṇa rāṣṭraṃ vindeta dharmeṇaivānupālayet |
	dharmāc charaṇyatāṃ yāti rājā sarvabhayāpahaḥ || 9.1 (= 77) ||

[40,6]

yathā āgrahān māṃ matsyahāsakāraṇaṃ pṛcchasi tathā tam api pṛccha hāsyakāraṇam |
sa evātmīyahāsyasya matsyahāsyasya ca kāraṇaṃ vaktā | rājāpi
tadvacanāt puṣpahāsaṃ mantriṇaṃ vastradānapūrvaṃ mantripade pratiṣṭhāpya
matsyahāsyakāraṇaṃ papraccha | mantry āha | yady api gṛhaduścaritam akathyam |

[40,10]

yataḥ |	arthanāśaṃ manastāpaṃ gṛhe duścaritāni ca |
	vañcanaṃ cāpamānaṃ ca matimān na prakāśayet || 9.2 (= 78) ||

<41>

[41,1]

tathāpi tu rājājñā mahatī |

[41,2]

yataḥ |	prabhuḥ prītisnigdhāṃ dṛśam api na pāpeṣu visṛjet
	kutaḥ ślāghyām ājñāṃ praṇayarasasāndreṇa manasā |
	atītyādityāgniprabhṛti bhuvi dharmendriyam ayaṃ
	nṛpākhyaṃ hi jyotiḥ prasabham idam aindraṃ vijayate || 9.3 (= 79) ||

[41,6]

tato rājan me kalatraṃ narāntararataṃ jātaṃ tac ca mayā jñātam | tena ca
duḥkhena na hasitaḥ | rājāpīdam ākarṇya puṣpahastakai rājñīm āhatya saṃmukham
avalokayām āsa | sā ca tena prahāreṇa kapaṭamūrcchāṃ nāṭayati sma |
puṣpahāso 'pi tām avalokya sahāso babhūva puṣpotkaraś ca samajani |
rājāpi tām āśvāsya kṛtakopo dvijātmajāsyaṃ vilokya mantriṇam avādīt |
katham asmadduḥkhe sahāso 'si | mantry api sabhayam añjaliṃ baddhvābhāṣata |
<42>
rājan poṭakajanais tvadīyā rājñī rātrau nāḍikābhir āhatāpi na
mūrcchitā adhunā mūrcchiteti hāsyam | rājāpi sakopo mantrinn idaṃ
tvayā dṛṣṭaṃ śrutaṃ veti papraccha | mantry āha | svāmin dṛṣṭam evedam | yadi
svāmī na pratyeti tadā kañcukam uttāryāvalokayatu | evaṃ kṛte rājā
sarvam ajñāsīt | mantriṇo dvijasutāyāś ca mukham avalokya kim idam ity avādīt |
mantry āha | svāmin yad idaṃ dvijaputryā gūḍhārthaṃ matsyahāsyakāraṇaṃ
niveditaṃ tan mayā prakaṭīkṛtam | ity evam ukto rājā āsthānaṃ vyasarjayat |
atha dvijasutāpuṣpahāsāv api bhītahṛṣṭau svaṃ svaṃ gṛhaṃ jagmatuḥ |
tena ca rājñā tasyā mañjūṣāsthito naro dṛṣṭo vināśitaḥ | sā ca
nijavāsād visarjitā | śukaḥ prabhāvatīm āha |

[42,11]

	tathā tvam api kalyāṇi mā kuruṣva vṛthāgraham |
<43>
	yad āgrahaparo loke vilakṣo vikramārkavat || 9.4 (= 80) ||

[43,2]

iti kathāṃ śrutvā prabhāvatī suptā |

iti śukasaptatau navamī kathā ||

{10}

[43,4]

anyadā saśṛṅgārā prabhāvatī śukam āha |

[43,5]

	kiṃ kartavyaṃ mayā kīra tvaṃ vadādya priyaṃvada |
	yadi te 'sti sakhī yāhi śṛṅgārīva sahāyinī || 10.1 (= 81) ||

[43,7]

prabhāvaty āha | katham etat | śuka āha | asti rājapuraṃ nāma sthānam |
tatra devasākhyaḥ kauṭumbikaḥ | tatkalatre śṛṅgāravatī subhagā ca | parasparaparitrāṇakṛtabandhaparāyaṇe |
parapuruṣalampaṭe prasiddhe ratakarmaṇi | (|| 10.2 (= 82) ||) anyadā
yāvat subhagā upapatinā saha gṛhāntar vidyate tāvad bahiḥsthānāt patir
jhiṇṭahasto gṛhadvāri samāyayau | tadā sā kathaṃ bhavatv iti praśnaḥ |

<44>

[44,1]

uttaram āha śukaḥ | tataḥ śṛṅgāradevyā sā nagnīkṛtya gṛhād bahir niṣkāśitā |
patir api kim idam iti bruvāṇo 'tyādarāt śṛṅgāradevyā uktaḥ |
yat tvayā etāni jhiṇṭāni devyā upavanād ānītāni tata iyaṃ grahilā
saṃjātā | tato yathāsthānaṃ gatvā muñca yathā praguṇā syāt | tataḥ sa
mūḍho yāvad evaṃ kartuṃ bahir jagāma tāvat tayā gṛhād upapatir niṣkāśitaḥ |
iti kathāṃ śrutvā prabhāvatī suptā |

iti śukasaptatau daśamī kathā ||

{11}

[44,8]

pradoṣasamaye 'nyasmin kāminī kāmamohitā | vinayena śukaṃ prāha gacchāmi
yadi manyase | (|| 11.1 (= 83) ||) śukaḥ prāha |

[44,10]

	avaśyam eva gantavyaṃ tvayetthaṃ mama niścayaḥ |
<45>
	mano 'bhīṣṭe payo nimne gacchat kaḥ prativārayet || 11.2 (= 84) ||
	gatayāpi tvayā tatra kartavyaṃ kiṃcid adbhutam |
	yathā rambhikayā pūrvaṃ brāhmaṇārthe 'dbhutaṃ kṛtam || 11.3 (= 85) ||

[45,4]

prabhāvaty āha | katham etat | śuka āha | asti dābhilākhyo grāmaḥ |
tatra vilocano grāmaṇīḥ | tadbhāryā rambhikābhidhā paranarapriyā |
tāṃ ca tadbhartṛbhayān na ko 'pi kāmayate | tataḥ sā jalavyājāt ghaṭam
ādāya vāpīṃ yayau | dṛṣṭvā ca tatra surūpaṃ pathikaṃ bhaṭṭaputraṃ krīḍārthaṃ
dṛṣṭisaṃjñayā babhāṇa | so 'pi kāminīdṛṣṭisaṃcāracaturo viveda
tadākūtam |

[45,10]

uktaṃ ca |-
	udīrito 'rthaḥ paśunāpi gṛhyate hayāś ca nāgāś ca vahanti noditāḥ |
	anuktam apy ūhati paṇḍito janaḥ pareṅgitajñānaphalā hi buddhayaḥ || 11.4 (= 86) ||

<46>

[46,1]

kiṃ ca |	ṇaabbhantaragholantīe haaramaṇarāadiṭṭhīe |
	puṇaruttapecchirīe bālaa kiṃ kiṃ ṇa bhaṇio si || 11.5 (= 87) || (•)
	acchīhiṃ cia bhaṇiaṃ hiaatthaṃ jo jaṇo ṇa lakkhei |
	teṇa paḍibohieṇa a kiṃ kīraï ṇa kkhu alleṇa || 11.6 (= 88) || (•)

[46,5]

tataḥ sa tadantikam āgatya jagāda | bhadre kiṃ vidheyam | sāha | tvayā
mama pṛṣṭhalagnena asmadgṛhaṃ samāgantavyaṃ mama patyuś ca namaskāro vidheyaḥ |
sarvam anyad ahaṃ kariṣye | tvayā tathaiveti vācyam | evam uktvā sā gṛhaṃ
praviṣṭā | so 'pi gṛhaṃ praviṣṭas tatpatyur agre tasthau | patir api vismitaḥ |
<47>
tataḥ sā kumbhaṃ muktvā patyuḥ sakāśam āgatyābravīt | nātha upalakṣasvainam |
sa āha | na vedmīti | tataḥ sā prāha | ayaṃ mātṛsvasuḥ suto yo
mayā śiśutve muktaḥ | sa dhavalo nāma mama milanārthaṃ samāgamat |
tato mayā āliṅgya sarvāpi svajanavārttā pṛṣṭā | sa ca brāhmaṇa evam
iti jalpati | tataḥ patinā sānujñātā taṃ mahānasaṃ nītvā bhojanacchādanasaṃskārais
toṣayām āsa | patir api tuṣṭaḥ prāha | bhadre tvayā
nijabāndhavasya mahatī bhaktiḥ kāryety uktvā suptaḥ | tadā ca rambhikā
brāhmaṇakhaṭvām upāviśat | tatas tenoktam | tvayā patyur agre ity uktaṃ yan madīyo
bhrātā samāgataḥ | tat tvaṃ me pratipannā bhaginī pratipannaṃ ca
nirvāhyate |

<48>

[48,1]

uktaṃ ca |	chijjaü sīsaṃ aha hou bandhaṇaṃ caaü savvahā lacchī |
	paḍivaṇṇapālaṇe supurisāṇa jaṃ hou taṃ hou || 11.7 (= 89) || (•)
	lajjijjaï jeṇa jaṇo maïlijjaï ṇiakulakkamo jeṇa |
	kaṇṭhaṭṭhie vi jīe mā sundari taṃ kuṇijjāsu || 11.8 (= 90) || (•)

[48,5]

rambhikā prāha | mā evaṃ vada |

[48,6]

	yato 'tidurlabhā rāmā pitṛmātṛparāyaṇā |
	pitṛmātṛmayair bhūtvā bhoktavyā kāminī naraiḥ || 11.9 (= 91) ||

[48,8]

uktaṃ ca |	kāmārtāṃ svayam āyātāṃ yo na bhuṅkte nitambinīm |
	so 'vaśyaṃ narakaṃ yāti tanniḥśvāsahato naraḥ || 11.10 (= 92) ||
<49>
	so kiṁva māṇaï para mahila jo ṇavi jaṃpi emva |
	● ● ● ● ● ● ● ● ● ● ● ● ● ● ● ● ● ● ● ● ● ● ● ● || 11.11 (= 93) || (•)
	jo ṇavi māṇaï ● ● ● ● so kiṁva māṇaï thī avarā i |
	● ● ● ● ● ● mā kari ṇeha amhahaṃ bhaṅgu || 11.12 (= 94) || (•)
	śrūyate rukmiṇī pūrvaṃ kṛṣṇena madanāturā |
	gṛhītā bhrātṛjāyāpi kaḥ kāmam atilaṅghayet || 11.13 (= 95) ||
	virañcir api kāmārtaḥ svasutām abhilāṣukaḥ |
	dṛśyate 'dyāpi viyati hāriṇīṃ tanum āśritaḥ || 11.14 (= 96) ||
	vivāhe pārvatīṃ dṛṣṭvā harasya haravallabhām |
	caskanda retas tasyāpi bālakhilyās tadudbhavāḥ || 11.15 (= 97) ||
	tayaivaṃ bodhito mūrkhaḥ sa yāvad ramate na tām |
	phūtkṛtaṃ muṣitāsmīti trāyatāṃ trāyatām aho || 11.16 (= 98) ||

<50>

[50,1]

tayā ca phūtkṛte kim idam iti kurvāṇo bāndhavaiḥ saha dhāvito bhartā |
sa ca kathaṃ mucyate | iti praśnaḥ | uttaram | evaṃ ca sa brāhmaṇaḥ
sabhayaḥ san tatpādayoḥ patito jagāda | svāmini prāṇān rakṣa | tavehitaṃ
kariṣyāmi | evaṃ sthite sā dugdhasahitaṃ bhaktam aḍhaṃḍholayat antike
jvalinam ajvālayat āgataṃ ca patiṃ jagāda | asya viṣūcikā utpannā |
tato mayā phūtkṛtam | evam uktvā dugdhabhaktaṃ pradarśitam | patir api
mūrkho dṛṣṭvā yayau | tataḥ sā patyau supte yadṛcchayā surataṃ cakāra |
so 'pi ca māndyavyājān māsam ekaṃ sthitaḥ paścāj jagāma | iti śrutvā
prabhāvatī suptā |

iti śukasaptatau ekādaśī kathā ||

<51>

{12}

[51,1]

athānyadā sā calitā | śukaḥ prāha |

[51,2]

	viparīte samāyāte yadi vetsi tvam uttaram |
	yathā śobhikayā proktaṃ vavvūle caṭite sati || 12.1 (= 99) ||

[51,4]

asty atra nalaüḍāgrāme kulālo mahādhanaḥ | tasya bhāryā śobhikā
nāma paraṃ kulaṭā naralampaṭā ca | sā patyau bahir gate upapatisahitā
gṛhāntaḥ krīḍati | tasyāś caivaṃ sthitāyā bhartā gṛhaṃ samāgamat |
tadanantaraṃ sā kathaṃ bhavatv iti praśnaḥ |
śukaḥ prāha | yadā ca tayā sa
āgacchan jñātas tadā upapatir uktaḥ | caṭa tvaṃ vavvūlavṛkṣam | evaṃ ca sa
tayā proktas tathā cakāra | tasya ca vṛkṣe caṭataḥ paridhānavastraṃ vilagnaṃ
nagno 'pi vṛkṣam ārūḍhaḥ | tasmiṃś ca vṛkṣam ārūḍhe patiḥ prāha | kim idam iti |
<52>
sā āha | ayaṃ śatrubhir abhibhūto 'dho vastram api tyaktvā vavvūlam adhirūḍhaḥ |
tataḥ samāgatya tasyāḥ patinā vṛkṣān mandaṃ mandam uttārya sa svagṛhaṃ
preṣitaḥ | tayā dhūrtayā ca saha hastatālaṃ hasitam | iti kathāṃ śrutvā
prabhāvatī suptā |

iti śukasaptatau dvādaśī kathā ||

{13}

[52,6]

athānyedyuḥ prabhāvatī śukaṃ pṛcchati | śuka āha |

[52,7]

	vraja devi sukhaṃ bhuṅkṣva ardhabhukte patau yathā |
	kṛtaṃ rājikayā citram uttaraṃ dhūlisaṃyutam || 13.1 (= 100) ||

[52,9]

asti nāgapuraṃ nāma sthānam | yatraiko vaṇik | tatpatnī rājikānāmnī
surūpā paraṃ duścāriṇī | vaṇiksutaś ca tāṃ narāntarāsaktāṃ na
jānāti | tataś ca ekadā sa bhojanāya yadopaviṣṭas tadā upapatiḥ kṛtasaṃketo
mārge gacchan tayā dṛṣṭaḥ | taṃ ca dṛṣṭvā gṛhe 'dya ghṛtaṃ nāsti ity uktvā
<53>
dravyaṃ tatsakāśād ādāya ghṛtānayanadambhena veśmato nirgatya ca sā bahir
jāreṇa saha ciraṃ sthitā | patis tu gṛhe kṣudhārtaḥ kruddhaś ca | tataḥ sā
kathaṃ gṛhaṃ gantum arhati | iti praśnaḥ | uttaram | tataḥ sā hastau pādau
mukhaṃ ca dhūlidhūsaraṃ vidhāya sadrammā dhūliṃ gṛhītvā gṛham āgatā |
patiḥ kruddho raktekṣaṇaḥ kim idam ity āha | sā ca saniḥśvāsaṃ rudatī
dhūlipuñjaṃ darśayitvā idam uvāca | yatkṛte tvaṃ kruddhaḥ sa te dravyo 'tra
dhūlyāṃ patitaḥ | enām utkṣipya gṛhāṇa tvam | evam uktaḥ sa vilakṣaḥ
tadaṅgāni vastrāñcalena saṃmārjya sāntvayām āsa vividhalālanaiḥ | iti
kathāṃ śrutvā prabhāvatī suptā |

iti śukasaptatau trayodaśī kathā ||

{14}

[53,11]

sā nitambinī anyedyuś calitā | śukenoktam |

[53,12]

	yuktam eva viśālākṣi paraṃ rantuṃ yadṛcchayā |
<54>
	yady āyāte patau vetsi dhanaśrīr iva bhāṣitum || 14.1 (= 101) ||

[54,2]

prabhāvaty āha | kim etat | śukaḥ prāha | asti padmāvatī purī | tatra
dhanapālo nāma vaṇik | tasya bhāryā prāṇebhyo 'pi priyā dhanaśrīr
nāma | tac ca mithunaṃ parasparaṃ snehanirbharaṃ krīḍati | anyadā tu
vaṇig dravyasāram ādāya tām āpṛcchya deśāntaraṃ jagāma | sā ca tasmin
gate saṃsthiteva gṛhasthitā |

[54,7]

	na snāti na ca sā bhuṅkte na jalpati sakhīsamam |
	nirastāśeṣasaṃskārā svadehe 'pi parāṅmukhī || 14.2 (= 102) ||
	malayānilam ārūḍhaḥ kokilālāpaḍiṇḍimaḥ |
	mallikāmodadūtaś ca madhupāravamaṅgalaḥ || 14.3 (= 103) ||
	anyadā tu samāyāto vasantaḥ kālarāṭ kṣitau |
	mano 'pi vikriyāṃ yasmin yāti saṃyamināṃ kila || 14.4 (= 104) ||

[54,13]

tasmin vasantotsave gṛhopari sthitā nagarīramaṇīyakam ālokya yauvanaṃ
<55>
rūpaṃ ca nininda | sakhī ca tadiṅgitajñā jagāda | bhāmini rūpaṃ
vayaś ca mā vyarthaṃ vidhehi |

[55,3]

yataḥ |	vādyate śṛṇu rambhoru kokilārāvaḍiṇḍimaḥ |
	madanasya nṛpasyeva vasantena dharātale || 14.5 (= 105) ||
	muñcantu māninaḥ sarve mānaṃ sevantu vallabhāḥ |
	gatvaraṃ yauvanaṃ loke jīvitaṃ ca tathā calam || 14.6 (= 106) ||

[55,7]

tatas tvam api kuru vayaḥsāphalyam ity ukte dhanaśrīr jagāda | nāhaṃ vilambituṃ
sahāmi | yat tvayā bhavati tat śīghraṃ vidhehi | tatas tayā sā narāntareṇa
yojitā | yadā ca sā tenātmāsaktā jñātā tadā tadīyaśiroveṇī
chinnā | tatkāle ca patir deśāntarād ājagāma | tadā sā kathaṃ
bhavatv iti praśnaḥ | śukaḥ prāha | yadā ca patir gṛhadvāram āyayau tadā
<56>
tayottaraṃ vicintyoktam | nātha tvayā tāvad gṛhadvāri sthīyatāṃ yāvat sarvaṃ
sajjaṃ vidhīyate | tena caivaṃ pratipanne sā madhye gatvā bhaṭṭārikāṃ pūjayitvā
purato veṇīṃ sthāpayām āsa | evaṃ kṛtvā bahir nirgatya caraṇamaṇḍakaiḥ
patiṃ gṛhāntar devīpurato nītvā jagāda | nātha pūjaya gṛhādhidevatām |
tena pūjayatā veṇīṃ dṛṣṭvā uktam | kim idam iti |
tayoktam | mayopayācitam āsīt | yadā me patiḥ sameṣyati tadā
svāminy ahaṃ tavāgre veṇīṃ chetsyāmi | tad adhunā mayā kṛtam | sa ca
mugdho devīṃ namaskṛtya tāṃ bahumānayām āsa | iti śrutvā prabhāvatī
suptā |

iti śukasaptatau caturdaśī kathā ||

{15}

[56,11]

anyadā sā calitā |

[56,12]

hasann āha śuko |	yāhi yadi kartuṃ tvam uttaram |
	vetsi yathā śriyādevyā nūpure 'pahṛte kṛtam || 15.1 (= 107) ||

<57>

[57,1]

asti śālipuraṃ nāma nagaram | tatra śāligo vaṇik | tatpatnī
jayikā | tayoḥ suto guṇākaro nāmābhūt | tadbhāryā śriyādevī |
sā cāpareṇa subuddhināmnā vaṇijā saha ramate | tato lokāpavāde
'pi saṃjāte 'nuraktas tadīyaḥ patir na kim api karṇe karoti |

[57,5]

uktaṃ ca |	rattā picchanti guṇā dosā picchanti je viratta tti |
	majjhatthā uṇa purisā dosā vi guṇā vi picchanti || 15.2 (= 108) || (•)
kiṃ ca |	mahilārattā purisā cheā vi ṇa saṃbharanti appāṇaṃ |
	iare uṇa taruṇīṇaṃ purisā salilaṃ va hatthagaaṃ || 15.3 (= 109) || (•)

<58>

[58,1]

anyadā sā śvaśureṇa narāntarasahitā suptā dṛṣṭā | tataś caraṇān nūpuraṃ
śvaśureṇa cottāritaṃ tayā ca jñātam | tataḥ sā taṃ jāraṃ prasthāpya
bhartāraṃ tatrānīya tena saha suptā | nidrāntare ca patir utthāpitaḥ kathitaṃ
ca | tvadīyena pitrā nūpuram asmatpadādavatārya gṛhītam | evaṃvidhaṃ
ca pātakaṃ kvāpi na dṛṣṭaṃ yad vadhūpādāt śvaśuro nūpuraṃ gṛhṇāti | tenoktam |
prātaḥ pituḥ sakāśāt svayam arpayiṣyāmi | tena ca guṇākareṇa
pitaraṃ nirbhartsya tatsakāśān nūpuraṃ yācitam | pitrā coktam | yad iyaṃ
parapuruṣeṇa saha suptā dṛṣṭā ato mayā nūpuraṃ gṛhītam | tayoktam |
tvatputreṇa saha suptāham āsam | ityarthe divyaṃ karomi | atraiva grāme
uttarasyāṃ diśi yakṣo 'sti | tasya jaṅghāntarān nirgamiṣyāmi | yaḥ
kaścit satyo bhavati sa jaṅghayor antarān niṣkrāmyatīti prasiddham | evaṃ
<59>
śvaśureṇa cāṅgīkṛte sā kulaṭāsati dine jārasya gṛhe gatvā tam uvāca |
bhoḥ kānta prātar ahaṃ divyārthaṃ yakṣasya jaṅghāntarān nirgamiṣyāmi | tvayā
tatra samāgatya vātūlatvam āśritya mama kaṇṭhagraho vidheyaḥ | tena ca
tathokte sā svagṛham ājagāma | atha prātaḥ samastamahājanaṃ melayitvā
puṣpākṣatādikam ādāya yakṣāyatane gatvā samīpasarasi snānaṃ kṛtvā yakṣapūjārthaṃ
samāgacchantyās tasyāḥ pūrvasaṃketito jāro grahilībhūtas tatkaṇṭhe
nijabāhudvayaṃ yojayām āsa | tata āḥ kim etad ity abhidhāya sā punaḥ
snānārthaṃ yayau | so 'pi grahilo lokaiḥ kaṇṭhe gṛhītvā tasmāt pradeśād
dūrīkṛtaḥ | sāpi snānaṃ kṛtvā yakṣasamīpam āgatya puṣpagandhādyair abhyarcya
sarvalokānāṃ śṛṇvatām uvāca | bho bhagavan yakṣa nijabhartāram enaṃ ca grahilaṃ
vinā yady anyapuruṣaḥ spṛśati kadācana māṃ tadā tava jaṅghābhyāṃ sakāśān
mama niṣkramaṇaṃ mā bhavatv ity abhidhāya sarvalokasamakṣam eva jaṅghayor madhye
praviśya niṣkrāntā | yakṣo 'pi tadbuddhiṃ manasi ślāghamāna eva sthitaḥ |
sāpi satīti samastalokaiḥ pūjitā svabhavanaṃ jagāma | evaṃ cet śriyādevīvat
kartuṃ jānāsi tadā vraja | iti śrutvā prabhāvatī suptā |

iti śukasaptatau pañcadaśī kathā ||

<60>

{16}

[60,1]

anyadā sā calitā śukaṃ prāha | śukāhaṃ narāntaraṃ gamiṣyāmi |
śukaḥ prāha |

[60,3]

	satyam eva tvayābhāṇi kartavyaṃ yan mano 'nugam |
	manas tu mugdhikā yadvad aśakyān khedayaty alam || 16.1 (= 110) ||

[60,5]

tac chrutvā prabhāvaty āha | katham etat | so 'bravīt | asti vidiśā nāma
purī | tasyāṃ janavallabho nāma vaṇik | tasya bhāryā mugdhikā nāma
capalā svairiṇī | yadā ca tayātiśayena vidūṣito 'yaṃ tadā bandhūnāṃ
kathayām āsa yad iyaṃ bahiḥ śāyinī | yadā ca tair evam uktā tadā tayāpy
uktam | ayam eva bahiḥśāyī sadaiva | māṃ mudhāpavādayati | tatas
tair militvā nirbandhaḥ kṛtaḥ | yaḥ ko 'pi adyaprabhṛti bahiḥ śāyī so
'parādhī | evaṃ nirbandhe kṛte 'pi sā suptaṃ patiṃ vihāya bahir gatā |
<61>
tasyāṃ ca bahir gatāyāṃ sa patir dvāraṃ dattvā suptaḥ | yadā ca bahiḥ krīḍāṃ
kṛtvā samāgatāyāḥ sa patir dvāraṃ nodghāṭayati tadā sā kūpe dṛṣadaṃ kṣiptvā
dvāradeśa eva sthitā | patir api kūpe patitā bhaviṣyatīti jñātvā
dvāram udghāṭya bahir nirgataḥ | tadā sā dvāraṃ pidhāya madhye sthitā | so
'pi ca bahiḥ sthito hā priye evaṃ vadan mahatā śabdena roditum ārabdhaḥ |
sāpi vigopakabhayād bahir nirgatya patiṃ madhye nināya | tatas tan mithunaṃ
parasparaṃ nirbandhaṃ cakāra | yad adyaprabhṛti mayā tvayā ca visaṃvādo na
vidheyaḥ | iti kathāṃ śrutvā prabhāvatī suptā |

iti śukasaptatau ṣoḍaśī kathā ||

{17}

[61,10]

anyadā sā hasantī narāntaragamanāya śukaṃ pṛcchati | śuka āha |
yad eva manaso 'bhīṣṭaṃ tad eva kāryam |

[61,12]

uktaṃ ca |	dṛṣṭipūtaṃ nyaset pādaṃ vastrapūtaṃ jalaṃ pibet |
	satyapūtaṃ vaded vākyaṃ manaḥpūtaṃ samācaret || 17.1 (= 111) ||
<62>
	mano 'nukūlaṃ kurvantu tanvi te duḥkham āgatam |
	soḍhuṃ śaktās tathā vaktuṃ guṇāḍhyo brāhmaṇo yathā || 17.2 (= 112) ||

[62,3]

prabhāvatī pṛcchati | katham etat | śukaḥ kathayati | asti viśālā purī |
tatra yāyajūko brāhmaṇaḥ | tasya patnī pāhinī nāma surūpā ativallabhā |
tatputraḥ pitrā sarvām api kramād vidyāṃ grāhitaḥ | anyadā sa
pitarau muktvā deśāntaraṃ gataḥ | guṇāḍhya iti viśruto babhūva | jayantyāṃ
ca nagaryāṃ buddhijīvanaṃ vyacintayat | tataḥ ṣaṇḍaṃ yavakāśādibhiḥ pupoṣa |
so 'pi ṣaṇḍas tam anu paribhramati | anyadā sabandhanaṃ ṣaṇḍaṃ vidhāya
vaṇijārakaveṣadhārī madanāyā veśyāyāḥ kuṭṭinīṃ jagāda | asmadīyā
balīvardāḥ savastukāḥ prātar eṣyanti | adyāhaṃ tṛṇānayanārtham āgataḥ |
tad yatra asmadīyasya balīvardasya sthānaṃ bhavati tatrāhaṃ svapimi |
<63>
ity ukte sā kuṭṭinī balīvardadhanaiṣiṇī taṃ sthāpayām āsa | so 'pi taṃ
ṣaṇḍaṃ baddhvā vilāsinīpārśve yayau | tayā ca snāpito bhojitaś ca
guṇāḍhyo rajanyāṃ śṛṅgāritaḥ tatsakāśe sthitaḥ | so 'pi ca prabhātāyāṃ
niśi prathamam evotthāya svarṇaśṛṅkhalaṃ gṛhītvā jagāma | gate ca
tasminn ekā ceṭī utthitā ṣaṇḍam adṛṣṭvā kuṭṭinīṃ pratyāha | āue kim
idam | tatas taṃ vilāsinīpārśvād gataṃ jñātvā maunaṃ vidhāya sthitā |

[63,7]

uktaṃ ca |	arthanāśaṃ manastāpaṃ gṛhe duścaritāni ca |
	vañcanaṃ cāpamānaṃ ca matimān na prakāśayet || 17.3 (= 113) ||

[63,9]

anyadā guṇāḍhyo dyūtanirjitaḥ khaṭikāhasto veśyayā dhṛtaḥ | tenopāyaś
cintitaḥ | śambalī śambalīti jagāda | tatas tayā rājabhayān muktaḥ |
tatas tasyāṃ calitāyāṃ pṛṣṭhalagna eva śambalīti vadan gacchati | tatas
tayā vijane nītvā hastāt prasādya svarṇābharaṇaṃ dattam |

<64>

[64,1]

	soḍhuṃ tyaktuṃ ca yaḥ śakto manasā kṛtam anyathā |
	mano 'nukūlatāṃ kurvan na sa nindyaḥ sadā satām || 17.4 (= 114) ||

[64,3]

iti kathāṃ śrutvā prabhāvatī suptā |

iti śukasaptatau saptadaśī kathā ||

{18}

[64,5]

anyadā sā calitā śukenoktā |

[64,6]

	gaccha devi na te doṣo gacchantyāḥ paraveśmani |
	yadi kācic charīre te buddhiḥ sarṣapacauravat || 18.1 (= 115) ||

[64,8]

asti śubhasthānaṃ nāma nagaram | tatra daridro nāma vaṇik | tasya
gṛhe cauraḥ praviṣṭaḥ | so 'pi ca tatrānyat kim apy alabhamānaḥ sarṣapān
gṛhītvā nirgato rājapuruṣaiḥ prāptaḥ | sarṣapān gale baddhvā bhrāmito
rājakulāt sa kathaṃ mucyate | uttaram | yo yaḥ pṛcchati tasya tasyāgre
vadati | aho sarṣapāṇāṃ madhye na kiṃcit | tato rājñā sabhāyām
ākārya pṛṣṭaḥ | tava vaco 'bhiprāyaṃ na jāne | sa prāha |

<65>

[65,1]

	baler varṣadine lokaḥ sarṣapān pañca rakṣakān |
	haste badhnāti tan nūnam apramāṇam ataḥ param || 18.2 (= 116) ||

[65,3]

yato 'ham etāvadbhir api gale baddhair baddhaḥ | rājāpi tad ākarṇya hasaṃs taṃ mumoca |
iti śrutvā prabhāvatī suptā |

iti śukasaptatau aṣṭādaśī kathā ||

{19}

[65,6]

anyadā prabhāvatī calitā | śukaḥ prāha |

[65,7]

	kuru yad rocate bhīru yadi kartuṃ tvam īśvarā |
	yathā santikayā bhartā svacchandā ca vimocitāḥ || 19.1 (= 117) ||

[65,9]

asti karahaḍābhidhaṃ puram | tatra rājā guṇapriyo nāma yathārthaḥ |
tatra ca soḍhāko nāma śreṣṭhiḥ | tadbhāryā santikā nāma pativratā |
tatraiva cānyo vaṇik | tadbhāryā svacchandā nāma puṃścalī |
<66>
sā ca soḍhākaṃ nityam icchati paraṃ so 'bhivāñchāṃ na vidhatte | anyadā
ca manorathābhidhaṃ yakṣaṃ namaskartuṃ jagāma saḥ | tataḥ svacchandā pṛṣṭhalagnā
tatra praviṣṭā | sa ca hāvabhāvādyair anukūlito bhuktaḥ |

[66,4]

yuktam uktaṃ ca |	sanmārge tāvad āste prabhavati puruṣas tāvad evendriyāṇāṃ
	lajjāṃ tāvad vidhatte vinayam api samālambate tāvad eva |
	bhrūcāpākṛṣṭamuktāḥ śravaṇapathajuṣo nīlapakṣmāṇa ete
	yāval līlāvatīnāṃ na hṛdi dhṛtimuṣo dṛṣṭibāṇāḥ patanti || 19.2 (= 118) ||

[66,8]

tac ca mithunaṃ tathā dṛṣṭvā rājapuruṣaiḥ tadbandhanāya yakṣagṛhaṃ veṣṭitam |
santikā ca śuddhiṃ jñātvā rātrau mahatā tūryaśabdena yakṣagṛhaṃ gatā |
teṣām ārakṣakāṇāṃ purata uktam | aham adyadinavratā yakṣaṃ dṛṣṭvā bhojanaṃ
vijane vidhāsye | māṃ ca kiṃcid dhanaṃ gṛhītvā madhye praveśayata | tair api
tathaiva kṛtam | tatas tayā svacchandā svaveṣāṃ kārayitvā bahir niṣkāsitā |
<67>
svayaṃ te madhye sthitā | taṃ ca prātar nijakāntāsahitaṃ dṛṣṭvā ārakṣakā
vilakṣībabhūvuḥ | iti kathāṃ śrutvā prabhāvatī suptā |

iti śukasaptatau ekonaviṃśatitamī kathā ||

{20}

[67,4]

anyadā prabhāvatī śukaṃ papraccha | śukaḥ prāha |

[67,5]

	gaccha devi mano yatra ramate te narāntare |
	kelikāvad yadā vetsi pativañcanam adbhutam || 20.1 (= 119) ||

[67,7]

asti sābhramatyā nadyās taṭe śaṅkhapuraṃ nāma sthānam | tatra ca karṣukaḥ
sūrākhyo dhanī | tasya kelikā bhāryā paraṃ kuṭilā kulaṭā ca |
sānyasmin nadītīre siddheśvarapurasthaṃ brāhmaṇaṃ kāmayate | tadāsaktā ca
<68>
rātrau prātiveśikādūtikāsāhāyyān nadīṃ tīrtvā tadantikaṃ prāpnoti |
anyadā bhartrā jñātam | sa ca tatra gatas taccaritragaveṣaṇāya | yāvat sā
nadītīre tatra samāgatā tayā sa tāvad dṛṣṭaḥ | tatas taraṇaghaṭaṃ pānīyabhṛtaṃ
vidhāya prātiveśmikāgṛhamadhye bhaṭṭārikāṃ maṇḍayitvā tena payasā
snāpayitvā pratyuvāca prathamasaṃketitāṃ dūtikām uddiśya | svāmini purā
tvayā uktam | yadi tvaṃ siddheśvarīṃ na snāpayasi tataḥ pañcānāṃ dinānāṃ
madhye tvadbhartṛmaraṇaṃ bhaviṣyati | tato yadi tvadvacanapramāṇaṃ tadā
mama patiś ciraṃ jīvatu | prātiveśmikayoktam | evam astv iti śrutvā
sa patis tuṣṭo bhūtvālakṣita eva jagāma | iti kathāṃ śrutvā prabhāvatī
suptā |

iti śukasaptatau viṃśatitamī kathā ||

<69>

{21}

[69,1]

anyasmin dine prabhāvatyā pṛṣṭaḥ śukaḥ prāha |

[69,2]

	vraja devi na doṣo 'sti vrajatāṃ sarvakarmasu |
	buddhir asti yadā yeṣāṃ mandodaryāḥ sahāyinī || 21.1 (= 118bis) ||

[69,4]

prabhāvaty āha | katham etat | śukaḥ | asti pratiṣṭhānaṃ nāma nagaram |
tatra hemaprabho nāma rājā | śrutaśīlo mantrī | śreṣṭhī yaśodharaḥ |
mohinī bhāryā | tayos tanayā mandodarī | sa śrīvatsāya vaṇije
kāntipurīsamāgatāya dattā | tanmithunam atīva snehalampaṭam | sā ca
prātiveśmikayā pitṛbhāryayā kuṭṭinyā daṃṣṭrākarālayā yojitam anyaṃ rājaputram
upabhuṅkte | sā cāpannasattvā bhūtā garbhasaṃbhavāt saṃjāte dohade rājavallabhaṃ
mayūraṃ mārayitvā bhakṣitavatī | rājā tu tasmin mayūre samāgate
<70>
bhuṅkte iti sthitiḥ | tasmin divase tu bhojanavelāyāṃ na labdhaḥ | ḍiṇḍimaghoṣaṇe
kṛte kuṭṭinyā paṭahaḥ spṛṣṭaḥ | tayā ca jñātaṃ yat kayācid
āpannasattvayā mayūro dohadādbhakṣitaḥ | tataḥ sā garbhavatī pṛṣṭā |
tayā kuṭṭinī gṛham āgatā saṃmānitā |

[70,5]

uktaṃ ca |	mādhuryaṃ pramadājane sulalitaṃ dākṣiṇyam ārye jane
	śauryaṃ śatruṣu mārdavaṃ gurujane dharmiṣṭhatā sādhuṣu |
	marmajñeṣv anuvartanaṃ bahuvidhā mānaṃ jane garvite
	śāṭhyaṃ pāpajane narasya kathitāḥ paryantam aṣṭau guṇāḥ || 21.2 (= 119bis) ||

[70,9]

tayā ca sarvo 'pi mayūravṛttānto niveditaḥ | sā ca kuṭṭinī viśvāsaghātikā |

[70,11]

uktaṃ ca |	na viśvased aviśvaste viśvaste 'pi na viśvaset |
	viśvāsād bhayam utpannaṃ mūlād api nikṛntati || 21.3 (= 120) ||
	dāreṣu gopyaṃ puruṣasya kiṃcid gopyaṃ vayasyeṣu suteṣu kiṃcit |
<71>
	yuktaṃ na yuktaṃ manasā vicintya vaded vipaścin mahato 'nurodhāt || 21.4 (= 121) ||
kiṃ ca |	sopacārāṇi vākyāni śatrūṇām iha lakṣayet |
	avicāritagītārthā mṛgā yānti parābhavam || 21.5 (= 122) ||

[71,4]

kirāte 'py uktam |-
	vrajanti te mūḍhadhiyaḥ parābhavaṃ bhavanti māyāviṣu ye na māyinaḥ |
	praviśya hi ghnanti śaṭhās tathāvidhān asaṃvṛtāṅgān niśitā iveṣavaḥ || 21.6 (= 123) ||

[71,7]

kuṭṭinyā tat sarvaṃ jñātvā mantriṇe niveditam | mantriṇāpi rājñe |

[71,8]

rājā prāha |-
	mā hohi suhaggāhī mā pattihi jaṃ ṇa diṭṭhapaccakkhaṃ |
	paccakkhammi vi diṭṭhe juttājuttaṃ viāṇāhi || 21.7 (= 124) || (•)

[71,11]

tad vaṇijo nagarapradhānasya vadhvā naitan niṣpadyate | yāvad ātmanā na dṛṣṭaṃ
tāvad asau na viḍambyaḥ | tac ca kuṭṭinyā agre mantriṇā niveditam kuṭṭinī
<72>
ca mantriṇaṃ peṭāyāṃ nikṣipya tadgṛhe nyāsavyājena mumoca |
svayaṃ ca tatra gatvā tām abhāṣata | mugdhe yan mayūrabhakṣaṇaṃ kṛtaṃ tat tvaṃ me
ślāghyā |

[72,4]

uktaṃ ca |	eṇaḥ kuraṅgo hariṇas tittirir lāba eva ca |
	mayūracarmikūrmāś ca śreṣṭhā māṃsagaṇeṣv api || 21.8 (= 125) ||

[72,6]

punar api samagro vṛttāntaḥ pṛṣṭaḥ | kathyamānaś ca peṭāhananakṛtasaṃjñena mantriṇā
śrutaḥ | tat kathaṃ sā śreṣṭhivadhūs tatpitā śvaśuraś ca mucyantām |

[72,8]

uktaṃ ca |	na nīcajanasaṃsargān naro bhadrāṇi paśyati |
	darśayaty eva vikṛtiṃ supriye 'pi khalo yataḥ || 21.9 (= 126) ||
	nāśayitum eva nīcaḥ parakāryaṃ vetti na prasādhayitum |
	pāṭayitum eva śaktir nākhor uddhartum annapiṭam || 21.10 (= 127) ||
<73>
	dujjaṇajaṇasaṃsagge kāaccāo vi hoi vibuhāṇaṃ |
	pecchaha tilehi pattaṃ khalasaṅge pīḍaṇaṃ jatto || 21.11 (= 128) || (•)

[73,3]

yāvat sā kuṭṭinī peṭāṃ hastena hanti tāvat sā vaṇikputrī savitarkam avādīt |

[73,5]

	vibhātā rajanī tāvad yāvad evaṃ kṛtaṃ mayā |
	prabuddhaṃ ca tadā mātar nāgre kiṃcid vidṛśyate || 21.12 (= 129) ||

[73,6]

mātar mayā evaṃvidhaḥ svapno dṛṣṭaḥ | yaḥ kaścid arthapramāṇo me bhavati sa
kathyatām | evaṃ śrutvā mantrī dvāram āhatya bahir nirgataḥ | tataḥ sanmānitā
vaṇigvadhūḥ | sā tu kuṭṭinīti nirvāsitā | iti kathāṃ śrutvā
prabhāvatī suptā ||

iti śukasaptatau ekaviṃśatitamī kathā ||

<74>

{22}

[74,1]

punaḥ prabhāvatyā pṛṣṭaḥ śukaḥ prāha |

[74,2]

	yāhi devi punar yāhi madīyaṃ matam īdṛśam |
	yadi vetsy uttaraṃ kiṃcid yathā māḍhukayā kṛtam || 22.1 (= 130) ||

[74,4]

tac chrutvā prabhāvaty āha | katham etat | śukaḥ prāha | dāmbhilāgrāme soḍhāko
karṣukaḥ | tadbhāryā māḍhukā nāma | tāṃ ca bhaktahāriṇīṃ pathi
gacchantīm eko bahiḥ sūrapālākhyo naro bhuṅkte | sā kadācin mārge bhaktaṃ
muktvā tena saha sthitā | tato mūladevena dhūrtena tasmin bhakte uṣṭrikā
kṛtā | tayā ca evaṃjātaṃ bhaktam anutpāṭayitvā nītam | yāvac ca bhartrā
uṣṭrikā dṛṣṭā tāvat kim idam iti sā pṛṣṭā | tatas tayā tatkālottaraṃ
<75>
kṛtvoktam | nāthādya rātrau svapne uṣṭrikayā bhakṣito dṛṣṭas tvam | tato
mayā vighnāpahārāya viparītam idaṃ kṛtam | viśrabdhaṃ bhakṣaya yathā vighno
naśyati | iti śrutvā ratātmanā tenoṣṭrikāpi bhakṣitā | iti kathāṃ
śrutvā prabhāvatī suptā |

iti śukasaptatau dvāviṃśatitamī kathā ||

{23}

[75,6]

anyadā sakhyas tāṃ puruṣāntarābhisaraṇāyaivam ūcuḥ |

[75,7]

	yatra svedalavair alaṃ vilulitair vyālupyate candanaṃ
	sacchedair maṇitaiś ca yatra raṇitaṃ na śrūyate nūpuram |
	yatrāyānty acireṇa sarvaviṣayāḥ kāmaṃ tadekāgrataḥ
	sakhyas tat surataṃ bhaṇāmi rataye śeṣā ca lokasthitiḥ || 23.1 (= 131) ||

<76>

[76,1]

tathā ca |	saṃsaatula ṇa jahiṃ caḍaï tassu ṇa jīviu dhaṇu |
	āi parā jahi lahijjaï taṃ ji bhaṇijjaï pemmu || 23.2 (= 132) || (•)
	ārogyaṃ param ānandaḥ sukham utsāha eva ca |
	aiśvaryaṃ priyasaṃbhogaṃ vinā sarvaṃ nirarthakam || 23.3 (= 133) ||
uktaṃ ca |	ātmānam ālokya ca śobhamānam ādarśabimbe stimitāyatākṣī |
	haropayāne tvaritā babhūva strīṇāṃ priyālokaphalo hi veṣaḥ || 23.4 (= 134) ||

[76,7]

śukaḥ prāha |	sulabhāḥ puruṣā rājan satataṃ priyavādinaḥ |
	apriyasya tu pathyasya vaktā śrotā ca durlabhaḥ || 23.5 (= 135) ||
	tataḥ kiṃ bahunoktena tvaṃ caitāḥ kṛtyakovidāḥ |
<77>
	kuṭṭinīcaritaṃ śrutvā tadvicārya tvarānvitā || 23.6 (= 136) ||

[77,2]

prabhāvaty āha | katham etat | śuko 'bravīt | asti padmāvatī purī | yatra

[77,3]

	maṇikuṭṭimamārgeṣu śobhate ravivistaraḥ |
	śeṣaphaṇamaṇirāgo vasudhām ivopāgataḥ || 23.7 (= 137) ||

[77,5]

tatra sudarśano nāma rājā |

[77,6]

	śaśinā hariṇā caiva balinā kuśabhūbhujā |
	kuśaśakticchalatyāgasaṃpad yasya na khaṇḍyate || 23.8 (= 138) || (?)
	kiṃ tasya varṇyate rājñaḥ prajāpālanaśālinaḥ |
	yasmiṃ lloke na dṛṣṭā hi doṣā ravikarair iva || 23.9 (= 139) ||

[77,10]

tasya śṛṅgārasundarī nāma bhāryā | tasya nṛpates tayā saha krīḍato grīṣmakālo
'vātarat |

[77,12]

	yatra sūraḥ kharo ghasro yatra dīrgho 'tiduḥsahaḥ |
<78>
	kharaś ca pavano bhīru grīṣme sarvam idaṃ kharam || 23.10 (= 140) ||
	candanaṃ śucivastraṃ ca pānīyaṃ śuciśītalam |
	sevyamāno 'pi madhuraḥ śucir jayati nānyathā || 23.11 (= 141) ||
	madhyāhne candanaṃ yeṣāṃ sāyaṃ majjanasevanam |
	rātrau vyajanavātaś ca teṣāṃ grīṣmo 'pi kiṃkaraḥ || 23.12 (= 142) ||

[78,6]

evaṃvidhe grīṣme ca candranāmā vaṇik prabhāvatībhāryāsameto gṛhoparibhūmikāyām
ārūḍhaḥ | karair yukto 'pi nirālambaḥ ādityaḥ paścimāmbhonidhitaṭaṃ
gataḥ |

[78,9]

uktaṃ ca |	pratikūlatām upagate hi vidhau viphalatvam eti bahusādhanatā |
	avalambanāya dinabhartur abhūn na patiṣyataḥ karasahasram api || 23.13 (= 143) ||
	tatrasthaḥ sa tathā bhānū rāgaśeṣo gatāṃśukaḥ |
	bhātīva vidrumaghaṭaḥ srastaḥ saṃdhyāvadhūkarāt || 23.14 (= 144) ||
	atrāntare viśālākṣi candro hantuṃ tamoripum |
	udayādriśiraḥ sthātum udyato 'ṃśubhaṭair vṛtaḥ || 23.15 (= 145) ||
<79>
	prācīmukhe vibhātīndur udayādriśiraḥsthitaḥ |
	dīpas tribhuvanasyeva pracchannasya tamisrayā || 23.16 (= 146) ||
	udayācalam ārūḍho bhāti candro niśāmukhe |
	yāminīvanitotsaṅgaḥ śulkaḥ kṛṣṇaśiraḥsthitaḥ || 23.17 (= 147) ||

[79,5]

evaṃvidhe niśāmukhe sa vaṇik vikrīḍitayā tayā sārdhaṃ krīḍitaḥ |
asya rāmanāmā sutaḥ saṃjātaḥ | tasmai pitrā vidyāś cāśeṣā grāhitāḥ |
tasya mātānyadā candraṃ prāha | mama eka eva putraḥ | tato 'ham atiśayena
duḥkhārtā | candraḥ prāha | eko 'pi tvadīyaḥ sutaḥ ślāghyaḥ |

[79,9]

uktaṃ ca |	caturo madhuras tyāgī gambhīraś ca kalālayaḥ |
	guṇagrāhī tathā caivaṃ eko 'pīdṛg varaḥ sutaḥ || 23.18 (= 148) ||
tathā ca |	kiṃ jātair bahubhiḥ putraiḥ śokasaṃtāpakārakaiḥ |
<80>
	varam ekaḥ kulālambī yatra viśrūyate kulam || 23.19 (= 149) ||

[80,2]

ity uktvā dhūrtamāyāṃ kuṭṭinīm ākāryedam abravīt | tava kanakasahasraṃ dāsye |
mama putraṃ strīmāyāvañcanadakṣaṃ kuru | tatheti tayā pratijñāte putraṃ
sasākṣikaṃ tasyai dattvā yady asmatputraḥ kvāpi veśyāyāḥ kapaṭena jito
bhavati tadāhaṃ dviguṇaṃ kanakaṃ grahīṣye | tayoktam evam astv iti | lekhayitvā
putraṃ tadgṛhe preṣayām āsa | sa ca tatrastho veśyājanodbhavān vikārān
gṛhṇāti |

[80,8]

tad yathā |	vaiśikīṃ kṛtrimāṃ vāṇīṃ vyalīkān śapathāṃs tathā |
	kauṭilyaṃ kṛtrimaṃ bhāvaṃ kṛtrimaṃ ruditaṃ tathā || 23.20 (= 150) ||
	hāsyaṃ ca kṛtrimaṃ duḥkhaṃ sukhaṃ caivam apārthakam |
<81>
	yācanaṃ vinayopetaṃ snehabhāvo nirīhatā || 23.21 (= 151) ||
	samatvaṃ sukhaduḥkheṣu dharmādharmasamakriyā |
	bhujaṃgapurataś caiva kauṭilyakramadarśanam || 23.22 (= 152) ||
tathā ca |	aharaṃ karaṃ kavolaṃ thaṇajualaṃ ṇāhimaṇḍalaṃ ramaṇaṃ |
	itthiajaṇasāmaṇṇaṃ hiaaṃ jaṃ jassa taṃ tassa || 23.23 (= 153) || (•)

[81,6]

ity evamādi samagraṃ veśyānugaṃ caritaṃ śikṣitam | tataḥ sa putraḥ pratijñāpūrvaṃ
vaṇije samarpitaḥ | pitur vākyena ca suvarṇadvīpe vāṇijyāya
preṣitaḥ | tatra ca kalāvatī veśyā | tayā saha varṣam ekaṃ sthitaḥ | tāṃ
vaiśikāni kurvantīṃ sa prāha | viśeṣaṃ vada | eva mamānujāpi vadati |
tato bahubhir api vaiśikair na tatsarvasvaṃ gṛhītuṃ śaknoti | tatas tayā
<82>
sarvam api mātur niveditam | mātāpi prāha | niścitam eṣa veśyāsutaḥ | nedṛśair
gṛhyate | prapañcenaiva grāhyaḥ | tato yadāyaṃ svadeśaṃ gantukāmas tvām utkalāpayati
tadā tvayā vācyam | aham api tatra yāsyāmi | yadi na
nayasi tadā mariṣyāmīty uktvā kūpe jhampā deyā | tato 'sau prītas tvāṃ
prati sarvaṃ dāsyati | tayoktam | mātar māṃ vinā taddravyeṇa kim |

[82,6]

uktaṃ ca |	atikleśena ye hy arthā dharmasyātikrameṇa ca |
	śatrūṇāṃ praṇipātena mā sma teṣu manaḥ kṛthāḥ || 23.24 (= 154) ||

[82,8]

mātā āha | bhīru mā maivaṃ vada | mṛtyudo 'rthaḥ prāṇadaś ca |

[82,9]

uktaṃ ca |	nāsāhasaṃ samālambya naro bhadrāṇi paśyati |
<83>
	sāhasī sarvakāryeṣu lakṣmībhājanam uttamam || 23.25 (= 155) ||
	nābhittvā paramarmāṇi nākṛtvā karma duṣkaram |
	nāhatvā matsyaghātīva prāpnoti mahatīṃ śriyam || 23.26 (= 156) ||
	kālaḥ samaviṣamakaraḥ paribhavasanmānakārakaḥ kālaḥ |
	kālaḥ karoti puruṣaṃ dātāraṃ yācitāraṃ ca || 23.27 (= 157) ||

[83,6]

ahaṃ ca tatrādho jālaṃ viracayiṣye | iti kuṭṭinīvacanam ākarṇya tayā
tathā kṛtam | tathā ca kṛte tena sarvasvaṃ dattam | koṭisaṃkhyaṃ ca dravyaṃ
gṛhītvā mānarahito niṣkāsitaḥ |

[83,9]

uktaṃ ca |	vesā vi ramanti jaṇaṃ piaṃ pi vañcanti atthaloheṇa |
	tāṇa ṇamo vesāṇaṃ appā vi ṇa vallaho jāṇa || 23.28 (= 158) || (•)

<84>

[84,1]

sa ca tathā dhanamānaparibhavaṃ prāpitaḥ parapotam āruhya svagṛham āgamat |
ekākinaṃ sutaṃ dhanaparijanavarjitaṃ dṛṣṭvā pitā sabāṣpaṃ dhanakṣayakāraṇaṃ
pṛcchati | so 'pi svayaṃ lajjan gṛhamantrimukhena niveditavān | pitroktam |
vatsa mā viṣādaṃ vidhehi | vipadaḥ sampado 'pi puṃsaḥ
sampadyante |

[84,6]

uktaṃ ca |	cintām imāṃ vahasi kiṃ gajayūthanātha
	yūthād viyogavinimīlitanetrayugma |
	piṇḍaṃ gṛhāṇa piba vāri yathopanītaṃ
	daivād bhavanti vipado kila sampado vā || 23.29 (= 159) ||
	kim anena dhanenāpi satvareṇa manasvinām |
<85>
	gate na jāyate khedo harṣaś caivāgatena ca || 23.30 (= 160) ||

[85,2]

evaṃ sutaṃ samāśvāsya dhūrtamāyām ākārya idam abravīt | śṛṇu yadatra kautukaṃ
saṃvṛttam | tvayy adhyuṣito 'pi suto gatasarvasvaḥ samāyayau | sāha |
strībhiḥ ko na khaṇḍitaḥ |

[85,5]

uktaṃ ca |	ko 'rthān prāpya na garvito viṣayiṇaḥ kasyāpado 'staṃ gatāḥ
	strībhiḥ kasya na khaṇḍitaṃ bhuvi manaḥ ko nāma rājñāṃ priyaḥ |
	kaḥ kālasya na gocarāntaragataḥ ko 'rthī gato gauravaṃ
	ko vā durjanavāgurāsu patitaḥ kṣemeṇa yātaḥ pumān || 23.31 (= 161) ||
<86>
	ramaṇasihiṇantarāle bahalaare romarāitarugahaṇe |
	hariharaṇaragovindā viḍambiā maaṇacoreṇa || 23.32 (= 162) || (•)

[86,3]

tat tvaṃ punaḥ potaṃ bhṛtaṃ kṛtvā māṃ putrānvitāṃ tatra preṣaya |

[86,4]

uktaṃ ca |	kṛte pratikṛtaṃ kuryā hiṃsite pratihiṃsitam |
	tvayā luñcāpitāḥ pakṣā mayā luñcāpitaṃ śiraḥ || 23.33 (= 163) ||

[86,6]

mayāpy uktam | yadi tvadīyaputraḥ kvāpi striyā vañcyate tadā mama
dūṣaṇam |

[86,8]

uktaṃ ca |	diggajakūrmakulācalaphaṇipatividhṛtāpi calati vasudheyam |
	pratipannam amalamanasāṃ na calati puṃsāṃ yugānte 'pi || 23.34 (= 164) ||
tathā ca |	acalā calanti palae majjāaṃ sāarā vilaṃghanti |
	garuā vi taha vikāle paḍivaṇṇa ṇa cca siḍhilenti || 23.35 (= 165) || (•)
<87>
	dhīrā jāṇa pamāṇaṃ jimiavve taha vi jaṃpiavve a |
	aïjimiajaṃpiāiṃ pacchā vacche apacchāiṃ || 23.36 (= 166) || (•)

[87,3]

tataḥ śreṣṭhī taṃ putraṃ preṣayāmāsāśu tayā samaṃ suvarṇadvīpe | tatas tasmin sarvo
'pi paurajanaḥ prīto babhūva | sā ca kalāvatī sānukūlā taṃ vinayenājuhāva |
tathā ca sa tayāvarjito yathāsau ātmāyattaḥ kṛtaḥ |
dravyaṃ ca sarvaṃ gṛhītam | tataḥ sā dhūrtamāyā kuṭṭinī kiṃ karotu |
iti praśnaḥ | sā prāha | śuka na jāne | tvaṃ vada | śukaḥ | yady adya na
yāsi tadā kathayāmi | sā āha | na yāsyāmi | śukaḥ | yadā
tasya sarvasvaṃ gṛhītaṃ tasmin samaye kaiścid dinaiś cāgre 'pi cāṇḍālarūpadhāriṇī
dhūrtamāyā nityaṃ nityaṃ gaveṣamāṇaiva kiṃcit | anyadā sa kalāvatyā
sahitaḥ khaṭvāyām upaviṣṭas tayā dṛṣṭaḥ | tāṃ dvāri dṛṣṭvā sahasotthāya nāśayitum
udyataḥ pūrvam eva saṃketitam | tam uttiṣṭhantam anu kalāvaty api utthitā |
<88>
uktaś ca | kim idam iti | rāmas tām uvāca | bhadre iyaṃ mama jananī |
ahaṃ ca hṛtārthako bahudinebhyo na tayā dṛṣṭaḥ | dhūrtamāyāpi taṃ saṃketasthaṃ
dvārasthaiva saśaṅkā hastasaṃjñayā ājuhāva |

[88,4]

	jagādeti cirāl labdho veśyāgṛhagato bhavān |
	mlecchī bhūtā iyaṃ veśyā sarvasvaṃ me tvayā hṛtam || 23.37 (= 167) ||

[88,6]

yāvad evaṃ gṛhāṅgaṇagatā śapati tāvat sa vaṇik cāṇḍālarūpīṃ samāgatya
tatpādayoḥ patitaḥ | etac ca dṛṣṭvā kalāvatī kuṭṭinīsahitā tām gṛhamadhye
nītvā pṛcchati sma | amba ko 'yam | kiṃjātīyaḥ | tvaṃ kā | tayoktam |
padmāvatīpurīnāthasya rājñaḥ sudarśanasya mātaṅgī gāyinī aham |
ayaṃ ca madīyaṃ dravyaṃ hṛtvā ihāgataḥ | tac ca tvayāptam | tan mayā jñātam |
param adhunā sa samāgacchatu | tataḥ kuṭṭinī kalāvatīsahitā
tatpādayor lagnā uvāca | gṛhāṇedaṃ dravyam | dhūrtamāyā prāha | nāhaṃ
<89>
gṛhakoṇe grahīṣye | rājaviditaṃ grahīṣyāmi | tato veśyāmātāpi atiśayena
bhītā mātaṅgīṃ pratijagāda | imāṃ matsutāṃ rakṣa rakṣa |
pāramparyāgataṃ dravyaṃ gṛhāṇa sarvasvam | paraṃ māṃ maivaṃ viḍambaya | dhūrtamāyā
āha | grahīṣye | tataḥ sā veśyayā kuṭṭinyā saha hastapādau
gṛhītvā sammānitā | dhūrtamāyāpi nijaṃ tadīyaṃ ca dravyaṃ sarvasvaṃ gṛhītvā
rāmeṇa saha potam āruhya svagṛham āgatya mahotsavam akārayat |
iti kathāṃ śrutvā prabhāvatī suptā |

iti śukasaptatau trayoviṃśatitamī kathā ||

{24}

[89,9]

athānyasmin dine prabhāvatī śukaṃ papraccha | śuko 'py āha |

[89,10]

	yāhi devi vijānāsi yadi jārasamanvitā |
<90>
	sajjanīva purā vaktuṃ bhartur agre kacagrahe || 24.1 (= 168) ||

[90,2]

prabhāvaty āha | kim etat | kīro 'bravīt | asti candrapuraṃ nāma nagaram |
tatrābhūd vardhakiḥ sūrapālākhyaḥ śrīmān | tasya sajjanī nāma
bhāryā atyantaṃ parapuruṣalampaṭā | tāṃ ca tadgṛhasthāṃ devako nāma ramate |
iti lokād etad ākarṇya vardhakiḥ kapaṭena gṛhān nirgatya prātaḥ saṃdhyāyām ācchannaḥ
samāgatya talpasyādhobhāge sthitaḥ | sā ca jāreṇa saha tatrārūḍhā
patyā keśeṣu gṛhītā kathaṃ mucyate | uttaram | sā patyā dhṛtā
satī dvitīyapatimukham ālokya prāha | mayā tava kathitaṃ yad rathakāro
mama patir gṛhe na vidyate | sa cāgatas tava tad eva aucityaṃ vidhāsyati |
<91>
yady api pūrvaṃ patyā tvadīyaṃ dravyam apahṛtaṃ tathāpi kṣantavyam | rathakṛti
samāgate tava gṛhaṃ gamiṣyāmi yuvayoḥ saṃgatiṃ vā kariṣye | nātra
saṃśayaḥ | iti kathāṃ śrutvā prabhāvatī suptā |

iti śukasaptatau caturviṃśatitamī kathā ||

{25}

[91,5]

anyadā prabhāvatī śukaṃ gamanāya pṛcchati | śukaḥ prāha |

[91,6]

	kuru yad rocate kartuṃ yadi vetsi pratīṅgitam |
	śvetāmbareṇa ruddhena yathā pūrvaṃ kṛtaṃ tathā || 25.1 (= 169) ||

[91,8]

asti candrapurī nāma nagarī | tatra siddhaseno nāma kṣapaṇako janapūjitaḥ |
tasminn eva nagare 'nyaḥ sitapaṭo guṇināṃ mukhyaḥ samāgataḥ |
tena ca guṇinā sarvo 'pi jana āvarjitaḥ śrāvakā apy ātmāyattāḥ
<92>
kṛtāḥ | sa kṣapaṇako 'pi tasya pūjāṃ kriyamāṇām asahamānaḥ svayaṃ tadīyopāśraye
veśyāṃ preṣayitvā asau veśyālubdho na suśīla iti śvetāmbarasya
lokapravādam akarot | taddarśanāya janam ākārayām āsa | brūte ca |
kṣapaṇakā eva brahmacāriṇaḥ śvetāmbarās tu viplutāḥ | so 'pi śvetāmbaro
dīpāgninā upādhiṃ prajvālya prabhātaprāptāyāṃ rajanyāṃ nagnībhūya veśyāyā
dattahasto nirgataḥ | tato lokāpavādaḥ saṃvṛttaḥ | yad asau kṣapaṇako na
sitavastraḥ | iti śrutvā prabhāvatī suptā |

iti śukasaptatau pañcaviṃśatitamī kathā ||

{26}

[92,9]

anyadā sā calitā | śukaḥ prāha |

[92,10]

	yāhi devi na te doṣo yadi jānāsi bhāṣitum |
	ratnādevīva patyā tu prāptā jāradvayānvitā || 26.1 (= 170) ||

<93>

[93,1]

asti jalaüdābhidhāno grāmaḥ | tatra rājaputraḥ kṣemarājaḥ śūraḥ |
ratnādevī tasya bhāryā | tatraiva grāmaṇīr devasākhyaḥ | tasya suto dhavalo
nāma | tau dvāv api ramete ratnādevīṃ parasparam ajñātau | anyadā pitṛputrau
tadgṛhasthau yadā tadā rājaputraḥ samāgataḥ | tadā kim uttaram |
śuka āha | tatas tayā kṛtasaṃjño gṛhād aṅgulyā tarjayann ayāt | tasmiṃś caiva
gacchati bhayāt patiḥ kim idam ity āha | tataḥ sā hasantī prāha | asya
putras tvadgṛhe śaraṇāgataḥ | mayā ca nārpitaḥ |

[93,8]

yataḥ |	sa kṣatriyas trāṇasahaḥ satāṃ yas tat kārmukaṃ karmasu yasya śaktiḥ |
<94>
	vahan dvayīm apy aphale 'rthajāte karoty asaṃskārahatām ivoktim || 26.2 (= 171) ||

[94,2]

ato ruṣṭo vrajati | gaccha tvaṃ samarpaya sutam | tena ca tathā kṛtam |
iti kathāṃ śrutvā prabhāvatī suptā |

iti śukasaptatau ṣaḍviṃśatitamī kathā ||

{27}

[94,5]

anyadā prabhāvatī gamanāya śukaṃ pṛcchati sma | śukaḥ prāha |

[94,6]

	rambhoru gaccha kāmināṃ ko vighnaṃ kartum arhati |
	mohinīva samarthā ced vicārīkartum īśvari || 27.1 (= 172) ||

[94,8]

asti śaṅkhapuraṃ nāma nagaram | tatra āryo vaṇig abhūt | tasya mohinī
nāma bhāryā | tāṃ ca bahir gatāṃ kumukho nāma dhūrto ramate | tatpatinā
cābhijñāyi | tatpatiś cātiśayena bhīruḥ | tato 'sau tāṃ bahir yāntīṃ
<95>
nivārya pārśvasthita eva tiṣṭhati | tathāpi tayā dhūrtasya kathāpitam |
māṃ rātrau bhartṛkhaṭvāsthitām arvāk suptāṃ bhaja tvam | tena tathā kṛtam |
tac ca kurvan bhartrāsau puṃścihne dhṛtaḥ kathaṃ gacchatu | uttaram | dhṛtvā ca
patiḥ prāha | pradīpam ānaya mayā cauro dhṛto 'sti | tayoktam |
bahir yāntī bibhemy aham | enaṃ grahīṣye tvaṃ dīpam ānaya | tena ca tathā
kṛtam | sā ca jāraṃ muktvā gṛhāntar baddhasya paṭṭakasya (?) jihvāṃ gṛhītvā
tathaiva suptā yāvat patir lakuṭahasto dīpaṃ gṛhītvā samāyātaḥ pṛcchati |
kim iyaṃ paṭṭakasya (?) jihvā | katham atra | tayoktam | kṣudhārto 'yam |
anena muktā lālā kṛśā sthitā | uktipratyuktivādena nirjitaḥ |
uktaś ca | hataka anena pauruṣeṇa kṣayaṃ vrajasi | iti nirbhartsito lajjitaś
ca suptaḥ | iti kathāṃ śrutvā prabhāvatī suptā |

iti śukasaptatau saptaviṃśatitamī kathā ||

<96>

{28}

[96,1]

anyadā prabhāvatī gamanāya śukaṃ papraccha | śukaḥ prāha |

[96,2]

	kṛśodari vrajādya tvaṃ yadi jānāsi bhāṣitum |
	jārasaṃyuktayā pūrvaṃ yathā devikayā kṛtam || 28.1 (= 173) ||

[96,4]

asti kuhāḍākhyo mahāgrāmaḥ | tatra jarasākhyo kuṭumbiko mahāmūrkhaḥ |
tadbhāryā devikā puṃścalī | tāṃ ca prabhākaro brāhmaṇaḥ kṣetramadhye vibhītakavṛkṣasamīpe
guptasthāne mudā ramate | īdṛśaṃ vyatikaraṃ janāc chrutvā
tatpatis tatrāvalokanāya svayaṃ gataḥ | tena ca vṛkṣārūḍhena tat tathaiva dṛṣṭam |
dṛṣṭvā tatrasthenāpi jalpitam | dhūrtike bahudinebhyo 'dya saṃprāptā |
ity uktā katham iyaṃ bhartāraṃ pratyāyayatu |
tayoktam | nāhaṃ jāne tvam eva
kathaya | yadi na yāsi tadā kathayāmi | tayā tatheti pratipanne
śukaḥ prāha | sā ca tad vacaḥ śrutvā taṃ jāraṃ preṣayām āsa patyā cāvatīrya
samāgatena upālabdhā | sāha | he prabho | īdṛśa eva vṛkṣaḥ
<97>
atrārūḍhair mithunaṃ dṛśyate | tena patinā uktam | tvam āruhya avalokaya |
tayā tathā kṛtam | vṛkṣārūḍhayā ca tayā proktaṃ kapaṭena | bahudivasebhyo
'nyāṃ narīm abhigaman dṛṣṭo 'si | tena mūrkheṇa jñātam | satyam
idam | sa ca tāṃ śāntayitvā gṛhaṃ nināya | iti kathāṃ śrutvā
prabhāvatī suptā |

iti śukasaptatau aṣṭāviṃśatitamī kathā ||

{29}

[97,7]

anyedyuḥ prabhāvatī gamanāya śukaṃ pṛcchati sma | so 'py āha |

[97,8]

	vraja devi vicāraṃ cet kartuṃ jānāsi bhāmini |
	samaṃ jāreṇa saṃprāptā sundarīva yathā gṛhe || 29.1 (= 174) ||

[97,10]

katham etat | so 'bravīt | asti sīhulī nāma grāmaḥ | tatra mahādhano
vaṇik | tadbhāryā sundarī | tāṃ ca mohano nāma upapatir nityaṃ
<98>
gṛham āgatya bhuṅkte | anyadā yāvat sā tathā tiṣṭhati tāvat tatpatiḥ samāgataḥ |
sā kathaṃ bhavatu | uttaram | sā patim āgacchantaṃ dṛṣṭvā jāraṃ
vivastraṃ śikye kṛtvā muktakeśā gṛhān nirgatya dūrasthā patim āha | asmadgṛhamadhye
nagnaṃ bhūtaṃ śikyārūḍhaṃ vidyate | māntrikān ākārayituṃ gacchety ukte
sa mūrkhas tadarthaṃ jagāma | tadā ca tadantare tayā ulmukaṃ haste kṛtvā
upapatir niṣkāsitaḥ | patyau ca āgate sā jagāda | yad ulmukenāpi
bhūtaṃ naṣṭam | iti kathāṃ śrutvā prabhāvatī suptā |

iti śukasaptatau ekonatriṃśattamī kathā ||

{30}

[98,9]

anyedyuḥ prabhāvatyā pṛṣṭaḥ śukaḥ prāha |

[98,10]

	gaccha devi viruddhaṃ te gamanaṃ na mataṃ mama |
	viṣame yadi vetsi tvam uttaraṃ mūladevavat || 30.1 (= 175) ||

<99>

[99,1]

astīha pṛthivyāṃ bhūtavāsaṃ nāma śmaśānam | tatra dvau piśācau karālottālanāmānau |
bhārye ca dhūmaprabhāmeghaprabhākhye tayoś ca | bhāryārāmaṇīyakatve
vivādaḥ saṃvṛttaḥ | anyadā ca tābhyāṃ bhāryāsahitābhyāṃ
mūladevo dṛṣṭo bāhubhyāṃ vidhṛtya pṛṣṭaḥ | kā anayor madhyād ramaṇīyā |
anṛtaṃ vadantaṃ vyāpādayiṣyāmaḥ | tatkalatre virūpe bhīṣaṇe vṛddhe piśācinyau |
sa ca yathārthavādī bhakṣitaḥ kim uttaraṃ kuryād iti | uttaram |

[99,7]

tenoktam |-
	yā yasya vallabhā loke ramyā sā tasya nāparā |
	gadite dhūrtarājena tābhyāṃ muktaś ca tatkṣaṇāt || 30.2 (= 176) ||

[99,10]

iti kathāṃ śrutvā prabhāvatī suptā |

iti śukasaptatau triṃśattamī kathā ||

<100>

{31}

[100,1]

anyadā ca prabhāvatyā pṛṣṭaḥ śukaḥ provāca |

[100,2]

	yatheṣṭaṃ vraja kalyāṇi keliṃ kartuṃ kṛśodari |
	śaśakasyeva te buddhir asti cet susahāyinī || 31.1 (= 177) ||

[100,4]

madhurākhye vane piṅgalanāmā siṃhaḥ | sa sattvāni bahūni hanan sarvaiḥ
paśubhir vicārya pratidinam ekaikasattvaparikalpanavyavasthayā nivāritaḥ |
anyadā śaśakasyaikasya vārakaḥ saṃjātaḥ | sa ca na yāti śvāpadair
bhaṇito 'pi | gaccha tvam anyathā pūrvavat sarvāṇi bhūtāni sa bhakṣayiṣyati |
sa cādyaprabhṛti tadantike sattvāni na yāsyanti | ity uktvā bahukālakṣepaṃ
cakāra | madhyāhnasamaye eva ca mandaṃ mandaṃ siṃhasyāgre gantuṃ
<101>
vyavasitaḥ | tenāpi sahasākrāntaḥ kathaṃ mucyate | uttaram | śaśakaḥ
siṃhaṃ prāha | svāminn ahaṃ śaśakacatuṣṭayena saha āgacchan mārge tava śatruṇā
dhṛto 'to velātikramo babhūva | tenoktam | sa śatruḥ kvāste | tataḥ
sa śaśakena dhūrtena vāṭīṃ nītvā tasyaiva pratibimbaḥ kūpe darśitaḥ |
siṃho 'pi mūrkhas taṃ jale dṛṣṭvā kupito jhampām adān mṛtaś ca |

[101,6]

	buddhir balavatī bhīrusattvānāṃ na parākramaḥ |
	śaśakenālpasattvena hataḥ siṃhaḥ parākramī || 31.2 (= 178) ||
uktaṃ ca |	ekaṃ hanyān na vā hanyād iṣur mukto dhanuṣmatā |
	sarāṣṭraṃ saprajaṃ hanti rājānaṃ mantriniścayaḥ || 31.3 (= 179) ||

[101,10]

iti kathāṃ śrutvā prabhāvatī suptā |

iti śukasaptatau ekatriṃśattamī kathā ||

<102>

{32}

[102,1]

athānyedyuḥ prabhāvatī calitā śukaṃ papraccha gamanāya | śukaḥ prāha |

[102,2]

	yāhi devi mano yatra gantuṃ te kamalānane |
	rājinīva vijānāsi vaktuṃ dhūliviparyaye || 32.1 (= 180) ||

[102,4]

asti śāntipuraṃ nāma nagaram | tatra mādhavaḥ śreṣṭhī | tasya mohinī
bhāryā | tayos tanayaḥ sohaḍābhidhaḥ | tasya bhāryā rājinīnāmnī
rūpasaṃpannā caturā puṃścalī | sānyadā drammam arpayitvā śvaśrvājñaptā godhūmān
haṭṭe gṛhītvāgaccha | sā ca haṭṭe gatā | krīṇatyā copapatir dṛṣṭaḥ
saṃjñitaś ca samīpam āyayau | godhūmān moṭāyāṃ baddhvā haṭṭe muktvā tena
<103>
sārdhaṃ sā yayau | vaṇijāpi godhūmān utsārya moṭāyāṃ dhūlir baddhā |
sāpi tena saha ciraṃ sthitvā āgatyākulā moṭām anutpāṭayitvā gṛhaṃ
yayau | tāṃ choṭayitvā yāvat śvaśrūḥ paśyati kīdṛśā godhūmā iti
tāvad dhūliṃ paśyati | atra kim uttaram | śukaḥ | kim idam iti yadā
śvaśrvā pṛṣṭā tadā tayoktam | mātar mama hastād drammo haṭṭāgre bhūmau patitaḥ |
tato mayā dhūlir āhṛtā | tataḥ sā śvaśrūr drammam anavalokamānā
vikalībhūtā | iti kathāṃ śrutvā prabhāvatī suptā |

iti śukasaptatau dvātriṃśattamī kathā ||

{33}

[103,9]

athānyedyuḥ prabhāvatī gamanāyotsukā śukaṃ papraccha | śukaḥ prāha |

[103,10]

	ko doṣo gamyatāṃ devi yadi kartuṃ tvam īśvarā |
<104>
	viṣame mālinī yadvad rambhikā patisaṃnidhau || 33.1 (= 181) ||

[104,2]

katham etat | śuko 'bravīt | asti śaṅkhapuraṃ nāma nagaram | tatra
śaṅkaro nāma mālikaḥ samṛddhimān | tasya rambhikā nāma bhāryā
bahuratipriyā subhagā surūpā bahubhartṛkā ca | anyadā śaṅkaragṛhe pitṛkāryam
āgatam | tasmin dine tayopapatayaś catvāro nimantritāḥ | puṣpāṇāṃ
vikrīṇāya gatayā catuṣpathe grāmaṇīr vaṇiksūnus talāraś ca balādhipaś
ca pratyekaṃ te te pṛthak pṛthak ākāritāḥ parasparam ajānantaḥ |
madīyaṃ bhavanaṃ prati prāg eva samāgantavyam iti | dvitīye 'hni
<105>
mālike vāṭikāṃ gate vaṇiksūnuḥ snātvā bhuktvā ca tayā saha rantuṃ
samāyayau | vaṇiji ardhasnāte grāmakūṭo gṛhadvāraṃ samāpatan dṛṣṭaḥ |
tataḥ snānaṃ kurvan vaṇik tathābhūto vaṃśamaye koṣṭhe khaliyukte kṣipto bhayayuktaś
ca | grāmakūṭe 'py ardhasnāte bahis talāraḥ samāyātaḥ | taṃ dṛṣṭvā so
'pi tasminn eva koṣṭhe kṣipta uktaś ca yad adhaḥ sarpiṇī prasūtāsti | tato
'py antarāla eva sthātavyam iti talāro 'py ardhasnāto balādhipaṃ dṛṣṭvā
bhāṇḍasamūhe kṣiptaḥ | balādhipo 'py ardhasnāto mālikaṃ dṛṣṭvā tatraiva
kṣiptaḥ | tato māliko lokaś ca tasmin pitṛkārye yadṛcchayā bhojitāḥ |
evaṃ kṛtvā teṣāṃ caturṇām api parasparam alakṣitānāṃ pṛthak pṛthak bhojanaṃ
paramānnāmṛtaṃ samarpitam | vaṇijā tu bhuñjānena bahu phūtkṛtam | tadoparisthitena
<106>
ca sarpiṇīṃ śaṅkamānena mūtritam | vaṇijā tu ghṛtām iti
jñātvā bhājanam utkṣiptam | uparisthitasya mukhe lagnam | tataḥ sa śaṅkitaḥ |
so 'pi ca lagnaṃ lagnam iti vadan dattajhampo niryayau | anye
'pi lagnākṣarabhayākulā yāvan nirgatāḥ śaṅkareṇa janaiś ca dṛṣṭāḥ savismayaṃ
khalikharaḍitāḥ | tataḥ sā kathaṃ bhavatu | uttaram | yadā sā patyā
pṛṣṭā kim idam iti tadā tayoktam |

[106,7]

	śraddhāhīnaṃ kṛtaṃ śrāddham idaṃ nūnaṃ tvayā priya |
	ato 'bhuktvā kṣudhākrāntāḥ pitaras te vinirgatāḥ || 33.2 (= 182) ||

[106,9]

tataḥ sa punaḥ śrāddhaṃ cakāra rambhikāvacanāt te na nirgatāḥ | iti kathāṃ
śrutvā prabhāvatī suptā |

iti śukasaptatau trayastriṃśattamī kathā ||

<107>

{34}

[107,1]

athānyasmin dine gamanārthaṃ prabhāvatī śukaṃ papraccha | śukaḥ prāha |

[107,2]

	yāhi devi gatā vetsi bhaṅguraṃ yadi bhāṣitum |
	kumāryai pāraḍīṃ (?) dattvā yathoktaṃ śambhunā purā || 34.1 (= 183) ||

[107,4]

prabhāvaty āha | katham etat | śukaḥ prāha | purā kasmiṃścin nagare śambhunāmā
vipro 'bhūt | dyūtakṛn nānādeśaparibhramaṇaśīlo mārge gacchan kṣetrarakṣikāṃ
surūpāṃ bālikāṃ dṛṣṭvā tāmbūlaṃ dattvā sāntvayann idam uvāca |
yan matsambhogakaraṇe imāṃ madīyāṃ pāraḍīṃ (?) gṛhāṇa mayā saha rataṃ kuru |
sukhāśrayaṃ tayā tathā vihitam | sa ca siddhe kārye tāṃ yācate |
kathaṃ labhate | uttaram | yāvat tena yācitā tāvat sā calitā gṛhaṃ
prati | so 'pi ca pañca kaṇiśāni gṛhītvā pṛṣṭhe lagnaḥ | tena ca
<108>
grāmagatena phūtkṛtam | aho grāmamukhyāḥ paśyata | grāme 'smin mahad adbhutam |
pañcakaṇiśakāraṇenānayā madīyaṃ vastram apahṛtam | grāmyais tatsamarpitam |
tayā ca na kiṃcid uktaṃ lajjayā | iti kathāṃ śrutvā prabhāvatī suptā |

iti śukasaptatau catustriṃśattamī kathā ||

{35}

[108,5]

apare 'hni sā śṛṅgārānvitā śukaṃ papraccha | śukaḥ prāha |

[108,6]

	gaccha devi na te doṣo yadi tatra gatā satī |
	svārthaṃ kartuṃ vijānāsi tilakrayakaro yathā || 35.1 (= 184) ||

[108,8]

katham etat | śukaḥ prāha | purā kasmiṃścid grāme śambakanāmā vaṇik
tilagrāhakaḥ | sa ca saragrāmaṃ yayau | tatrasthasya bhāṇḍaśālikasya
gṛhe gataḥ | sa gṛhe nāsti | tasya bhāryāsti paraṃ kulaṭā |
<109>
netrasaṃjñayā parasparaṃ prītir utpannā | tatraiva sā bhuktā aṅgulīyakaṃ dattvā |
sambandhād anantaraṃ sa tadaṅgulīyakaṃ jighṛkṣati | anena vidhinā dattam
aṅgulīyakaṃ sa kathaṃ gṛhṇātv iti praśnaḥ | śukaḥ prāha | tilagrāhakas tadalabhamāno
vipaṇisthaṃ bhāṇḍaśālikam āha |

[109,5]

	dehi me tilaprasthaśataṃ yatsatyaṃ kāritaṃ mayā | (!)

[109,6]

evam uktaḥ sa āha |

[109,7]

	ke tilāḥ kaś ca vaktā tvaṃ satyaṃkāraś ca kīdṛśaḥ |

<110>

[110,1]

tenoktam | prasthaṃ prati dvikapravṛddhyā tvadbhāryayā satyaṃkāre 'ṅgulīyakaṃ
gṛhītam | tato ruṣṭena vaṇijā bhāryāpārśve nijaṃ sutaṃ preṣayitvā iti
kathayām āsa | tvadīyenedṛśena vyavahāreṇāsmadgṛhaṃ vṛddhim āpsyati | putro
'py aṅgulīyakam ādāya tilagrāhakasyārpayām āsa | so 'pi yathāgataṃ tathā
yayau | tato yadi prabhāvati tavāpy evaṃ buddhir asti tadā gamyatāṃ nānyatheti
kathāṃ śrutvā prabhāvatī suptā |

iti śukasaptatau pañcatriṃśattamī kathā ||

{36}

[110,8]

niśāmukhe 'nyedyuḥ prabhāvatī śukaṃ punar āha | he kīra gamiṣyāmi cirakāṅkṣitaṃ
sukhaṃ bhoktum | śuka āha |

[110,10]

	sukham evānubhoktavyaṃ saṃsāre sundari dhruvam |
	nāyinīva vijānāsi yadi vaktuṃ tvam uttaram || 36.1 (= 185) ||

[110,12]

prabhāvaty āha | katham etat |

<111>

[111,1]

	kā kīra nāyinī kutra tayā kiṃ kṛtam uttaram |
	kathāṃ kathaya kalyāṇīṃ kautukaṃ me kathākrame || 36.2 (= 186) ||

[111,3]

śuka āha | asti saraḍākhye grāme grāmaṇīḥ śūrapālaḥ | tasya bhāryā
nāyinī | sā ātmapatiṃ nityaṃ paṭṭasūtrakañcukaṃ yācate | sa āha |
vayaṃ karṣukāḥ kārpāsacīvarāḥ | asmadgṛhe paṭṭasūtravārttām api ko 'pi
na jānāti | anyadā sā taṃ grāmasaṃsadisthaṃ jagāda | gṛham ehi gṛhādhipa |
rāvaḍīṃ bhuṅkṣva | sa ca tadvacanaṃ śrutvā bhāryām āha gṛhāgataḥ |
bhadre tvayā ninditaṃ vaco lajjākārakaṃ mamāpriyaṃ saṃsadi kim ittham
uktam | tayoktam | tvayā mama priyaṃ kathaṃ na kṛtam | grāmaṇīr āha |
dāsyāmi kañcukaṃ te 'dya | nijaṃ vākyaṃ vṛthā kuru | tayoktam |
<112>
kañcuke datte uttārayiṣye | dattaḥ kañcukas tena | tad vacaḥ kathaṃ vṛthā bhavatv
iti praśnaḥ | śukaḥ prāha | anyadā nāyinī jagāda | yadādya tvāṃ
saṃsadisthaṃ pūrvavad ākārayāmi tadā tvayā saṃsadā saha gṛham āgantavyam |
tena ca evam eva kṛtam | tayā ca gṛhāgatāyāḥ saṃsado bhavyarītyā
bhojanaṃ dattam | tato grāmajano vadati | śūrapālaḥ samṛddhaḥ | paraṃ
tadbhāryā auddhatyaparihāreṇa evaṃ vadati | iti vacanam uttāritam |
iti kathāṃ śrutvā prabhāvatī suptā |

iti śukasaptatau ṣaṭtriṃśattamī kathā || 36 ||

{37}

[112,9]

athāpare 'hni prabhāvatī gamanāya śukaṃ pṛcchati sma | śuko 'py āha |

[112,10]

	yatheṣṭaṃ vraja kalyāṇi na te doṣo 'sti kaścana |
	lāṅgalīva vijānāsi yadi kartuṃ tvam uttaram || 37.1 (= 187) ||

<113>

[113,1]

prabhāvaty āha | katham etat | śuko 'py āha | saṃgamākhye grāme śūraḥ kauṭumbikaḥ |
tasyāsti pūrṇapālas tu hālikaḥ | sarvatra ca tasya śūrapater
veśmani kṣetre khale pramāṇam | tasya ca hālikasya kṣetrasthasya śūrapatisutā
subhagā nāma nityaṃ bhuktiṃ nayati | sa tāṃ kāmayate kṣetragahvare
śūrapālān niḥśaṅkitaḥ | taṃ ca vṛttāntam asamañjasam iti kṛtvā prativeśmahālikās
tasya kathayām āsuḥ | anyadāsau śūras tayor hālikasutayoḥ saṃbandhaṃ
pratyakṣīkartuṃ kṣetraṃ gatvā gahvarasyādūrasamante 'lakṣitas tasthau | tan mithunaṃ
ratasthaṃ dṛṣṭaṃ kathaṃ bhavatu | uttaraṃ ca kim iti praśnaḥ | śukaḥ prāha | yāvat sa
hālikas tāṃ bhuktvotthitaḥ tāvat śūrapatiṃ dadarśa | tadā sa niḥśvasann āha |
<114>
dhiṅ me karmārjanāṃ ca yan mayā halakheṭanaṃ vidheyaṃ iyaṃ ca granthirogiṇī |
ato dvayor api jīvitaṃ rasātalaṃ yātu | mayā tu nityaṃ halakheṭanaṃ
granther ākarṣaṇaṃ ca dvayam api vidheyam | tad ahaṃ kimartham asya śūrapālasya
hāliko bhavāmi | ittham evāhaṃ kṣayaṃ yāsyāmi | iti hālikavacanaṃ
śrutvā nirdoṣo 'yam iti lokasya vacanaṃ vitathīkṛtya śūrapatir lajjito
gṛhaṃ yayau | sā ca prabhāvatī śukoktāṃ kathāṃ śrutvā suptā |

iti śukasaptatau saptatriṃśattamī kathā ||

{38}

[114,8]

aparedyur yāminīsamaye prabhāvatī gamanāya śukaṃ papraccha | śukaḥ |

[114,9]

	vāñchitaṃ kartukāmānāṃ nāntarāyaṃ kṛśodari |
	yadi kartuṃ vijānāsi yathā vipraḥ priyaṃvadaḥ || 38.1 (= 188) ||

<115>

[115,1]

prabhāvatī papraccha | katham etat | śukaḥ | purābhūd devi priyaṃvado nāma
vipraḥ pathikaḥ | ekadā mārge gacchan sudarśanagrāme kasyacid vaṇijo gṛhaṃ
yayau | tatpatnī ca puṃścalī | sa ca brāhmaṇas tāṃ dṛṣṭvā ātmānaṃ susthānakṛtavāsakaṃ
mene | sa ca rātrau sakāmas tāṃ prārthayām āsa | aṅgulīyakadānena
ca haṭṭamārgaṃ vaṇiksute gate reme tayā samam | prātaḥ so
'ṅgulīyakaṃ yācate | sā nārpayati | anena vidhinā dattam aṅgulīyakaṃ
sa kathaṃ gṛhṇātu | iti praśnaḥ | uttaram | yadā tu yācitā na dadāti
tadā sa brāhmaṇaḥ khaṭvācaraṇaṃ gṛhītvā vaṇijaḥ saṃnidhiṃ yayau | khaṭvācaraṇaṃ
darśayitvā phūtkṛtam | vaṇik prāha | bho dvija kim etat | sa
āha | bhagne 'smin tvadīyabhāryayā madīyam aṅgulīyakaṃ jagṛhe | sa ca
vaṇik tadvacanaṃ śrutvā kupito bhāryām āha | anena pramādena asmadgṛhe
<116>
ko 'pi pathiko na sameṣyati | ity uktvā niṣṭhuraṃ vacas tatkuṇḍād uttīrya
aṅgulīyakaṃ pathikāya samarpitam | sa ca yathāgataṃ yayau | iti
kathāṃ śrutvā prabhāvatī suptā |

iti śukasaptatau aṣṭātriṃśattamī kathā ||

{39}

[116,5]

apare 'hni saṃdhyāsamaye puruṣāntaragamanāya prabhāvatī śukaṃ pṛcchati sma |
he śuka | ahaṃ gamiṣyāmi | śukaḥ prāha |

[116,7]

	vraja devi varaṃ yānaṃ tvaṃ bhoktuṃ subhagaṃ naram |
	vaktuṃ ced viṣame vetsi tulāgrāhīva bhāmini || 39.1 (= 189) ||

[116,9]

prabhāvatī prāha | katham etat |

[116,10]

	kas tulāgrāhakaḥ kīra gṛhītā ca tulā kutaḥ |
	viṣamaṃ ca kim āyātaṃ kathāṃ kathaya śobhanām || 39.2 (= 190) ||

<117>

[117,1]

asty atra kuṇḍinaṃ nāma nagaram | tatra bhūdharo nāma vaṇik puṇyakṣayāt
kṣīṇadhano janais tyaktaḥ |

[117,3]

uktaṃ ca |	vidvān dhanī dhanī dātā dhanī sādhur guṇāgraṇīḥ |
	sarvabandhur dhanī pūjyo dhanahīno gataprabhaḥ || 39.3 (= 191) ||

[117,5]

yadā tu sa tulāmātradhano 'bhavat tadānyavaṇiggṛhe tulāṃ muktvā deśāntaraṃ
gataḥ | tatra dhanam arjayitvā nijanagaram āgatya taṃ vaṇijaṃ tulāṃ yayāce |
vaṇikpārśvāt tulā na labdhā | tulāyāṃ tu lubdho vaṇik mūrkha uttaraṃ cakre
yat tvadīyā tulā mūṣikair bhakṣiteti śrutvā bhūdharas tūṣṇīṃ sthitaḥ | sa ca ekadā
tasya veśmani bhojanāya gataḥ krīḍantaṃ bālakaṃ dṛṣṭvā pracchannaṃ gṛhītvā
<118>
nijagṛhaṃ yayau | bālakapitā ca duḥkhapūritāṅgo ruroda sakuṭumbaḥ |
taṃ ca rudantaṃ dṛṣṭvā prativeśmiko jagāda | re tvadīyaḥ suto bhūdhareṇa
gṛhītaḥ | tato 'sau tadgṛhaṃ gatvā bhūdharāt sutaṃ yācitavān | bhūdhareṇoktam |
mitra tvatputro matsaṃge snānārthe nadītīre gatas tatra śyenenāpahṛtaḥ |
iti śrutvā tena vaṇijā rājakule gatvā putraharaṇavṛttānto
niveditaḥ | bhūdharo 'pi rājakulaṃ yayau | tat kathaya | sa bālahartā
kathaṃ mucyatām iti praśnaḥ | śukaḥ | yadā bhūdharo rājasamakṣaṃ mantriṇā
pṛṣṭas tadā evaṃ jagāda |

<119>

[119,1]

	tulāṃ lohamayīṃ yatra khādante deva mūṣakāḥ |
	gajaṃ tatra haret śyeno dārake ko 'tra vismayaḥ || 39.4 (= 192) ||

[119,3]

śrutvaitad vacanaṃ mantriṇoktam | yadāyaṃ dhūrtas tava tulāṃ samarpayati tadā
dārako 'pi dātavyo nānyathā | tena dārakaḥ samarpitaḥ | tulāgrāhī
daṇḍitaḥ san tulāṃ samarpayām āsa | iti kathāṃ śrutvā prabhāvatī suptā |

iti śukasaptatau ekonacatvāriṃśattamī kathā ||

{40}

[119,7]

anyedyuḥ sā prabhāvatī gamanāya śukaṃ pṛcchati sma | śukaḥ |

[119,8]

	gaccha tvaṃ gantukāmānāṃ gamanaṃ ca śubhaṃ bhuvi |
	subuddhir iva ced vaktuṃ vijānāsi kṛtākṛtam || 40.1 (= 193) ||

[119,10]

prabhāvaty āha | katham etat | śukaḥ | nagarābhidhe pattane subuddhiḥ kubuddhiś ceti
<120>
mitradvayaṃ jane prasiddham | anyadā subuddhir deśāntaraṃ yayau | kubuddhis tu
mitrastriyaṃ ramate | subuddhiś ca dhanam arjayitvā deśāntarāt samāgataḥ | tataḥ
kubuddhiḥ subuddheḥ kapaṭasnehaṃ darśayati | subuddhināpi saṃmānitaḥ kubuddhis taṃ
pratyāha | bhavatā kvāpi kiṃcit kautukaṃ dṛṣṭam | tenoktam | sarasvatīnadītīre
kūpamadhye taramāṇam akālajam āmraphalaṃ dṛṣṭaṃ manoramanāmni grāme |
kubuddhir āha | mithyedam | subuddhir āha | satyam etat | tenoktam | yadi
satyaṃ bhavati tadā yad asmadgṛhe dvābhyāṃ hastābhyāṃ grahītuṃ śakyate tat tvayā
grāhyam | alīke tvadīyagṛhād ahaṃ gṛhṇāmi | iti paṇabandhaṃ kṛtvā
kubuddhī rātrau kūpāt tatphalaṃ jagrāha | phalābhāve tu subuddhinā hāritam |
atha sa tadbhāryāṃ grahītukāmaḥ paṇabandhaṃ yācate | tad atra subuddhir
nijabhāryārakṣaṇe kam upāyaṃ karotv iti praśnaḥ | uttaraṃ śuka āha |
subuddhis taṃ duṣṭāśayaṃ jñātvā nijagṛhavastujātaṃ nijakalatraṃ ca prāsādopari
kṣiptvā ārohaṇikāṃ pātayām āsa | kubuddhiḥ samāyātaḥ | subuddhir
āha | evaṃ yad rocate tad asmadgṛhād gṛhyatām | sa ca kalatrāharaṇāya
<121>
niḥśreṇikāṃ dvābhyāṃ hastābhyāṃ jagrāha | tadā subuddhinoktam | mayaivaṃ
pūrvaṃ gaditaṃ ca | yad dvābhyāṃ hastābhyāṃ grahīṣyase tava tad eva nānyat |
tataḥ kubuddhir vilakṣo bhūtvā bahir yayau janaiś ca ninditaḥ | iti kathāṃ
śrutvā prabhāvatī suptā |

iti śukasaptatau catvāriṃśattamī kathā ||

{41}

[121,6]

anyadā vaṇigvadhūḥ prāha | kīra yadi tvaṃ manyase tadā gacchāmi |
śukaḥ prāha |

[121,8]

	yuktaṃ te gamanaṃ devi yadi tatra gatā satī |
	saṃkaṭe khalu vetsi tvaṃ kiṃcid vaktuṃ dvijo yathā || 41.1 (= 194) ||

[121,10]

prabhāvatī prāha | katham etat | śukaḥ | asti pañcapuraṃ nāma nagaram |
tatra śatrumardano nāma rājā | tatsutāyā madanarekhāyā gale granthir babhūva |
vaidyair asādhyety uktvā parityaktā | tato rājñā ḍiṇḍimāghoṣaṇaṃ
<122>
kāritaṃ yathā yaḥ ko 'pi matsutāṃ gatarogāṃ karoti tam ahaṃ dāridryarahitaṃ
karomīti śrutvāparagrāmād āgatayā kayācid dvijabhāryayā ḍiṇḍimaḥ
spṛṣṭaḥ | tasmin spṛṣṭe tayoktam | yan mama patir māntrikaḥ | sa rājasutāṃ
praguṇāṃ vidhāsyati | tato rājapuruṣaiḥ samānītaḥ | tasya ca
nīyamānasya bhāryā jagāda | nātha gaccha nagaram | rājasutāyāṃ praguṇīkṛtāyāṃ
tava bahu phalaṃ bhāvi | sa ca maṇḍalopaviṣṭo mantrādikam
ajānan kathaṃ bhavatv iti praśnaḥ | śuka uttaraṃ prāha | sa māntrika
ācāryavistāraṃ kṛtvā mantram ity uccārayām āsa |

[122,9]

	haüṃ jīvaṇu jāṇaüṃ kāiṁ caḍḍaï vāvaï sāiṁ |
	ghalliu bambhaṇi vīsāsu païṁ bhuñjasu sukaasuhāiṁ || 41.2 (= 195) || (•)
	● ● ● ● ● ● ● ● ● ● ● ● ● ● ● ● ● ● ● ● ● ● ● ●
	vaṇaṃ iha ākhuriadantapahasantaaṃ |
	kahiṃ pi ūurantaambehi siṅgariaṃ || 41.3 (= 196) || (•)
	sarasakhīramāliaphalabhāraṇājhipraṃ |
	kahiṃ pi ṭimburiṇijambuiṇiaasohiaṃ || 41.4 (= 197) || (•)
<123>
	kahiṃ pi karavandāijālasaṃrāiaṃ |
	kahiṃ pi kappūrakaṅkolagandhavahaṃ || 41.5 (= 198) || (•)
	devadāruppiaṅgucūamallīlaaṃ |
	kahiṃ pi sirikhaṇḍaaïgarutarumaṇḍiaṃ || 41.6 (= 199) || (•)
	ṇāapuṃṇāadāḍimavaraṇāḍambaraṃ |
	maūraborīhiṃ kavivīhipīlughaṇaṃ || 41.7 (= 200) || (•)
	dīhaghaṇavāsajālīhiṃ aïkhohiaṃ |
	kahiṃ pi ratta ● ● ● ● ● ● ● ḍambaraṃ || 41.8 (= 201) || (•)
	popphalīviḍavaghaṇakammaruddhambaraṃ || 41.9 (= 202) || (•)

<124>

[124,1]

kiṃ ca |	rattakaṇavīre kaṇavīriaṃ phaliaṃ |
	aṇṇavacchammi sevattiā phulliā || 41.10 (= 203) || (•)
	aṇṇavacchammi kārandaāvacchaaṃ |
	aṇṇavacchammi sindūraaṃ phulliaṃ || 41.11 (= 204) || (•)
	aṇṇavacchammi phulantamandāraaṃ |
	sirisaüttuṅgagandhohavaramāruaṃ || 41.12 (= 205) || (•)
	aṇṇavacchammi sindūriātoraṇaṃ |
	phulliaṃ maṇoharaṃ jaṇiaparisohiaṃ || 41.13 (= 206) || (•)
	aṇṇavacchammi juttaddaaṃ kundaaṃ |
	malliṇomāliākusumā ghaṇapupphiā || 41.14 (= 207) || (•)
	● ● ● ● ● ● ● ● ● ● ● ● ● ● ● ● ● ● ● ● ● ● ● ●
	● ● ● ● ● ● ● ● ● ● ● ● ● ● ● ● ● ● ● ● ● ● ● ●

<125>

[125,1]

ity evaṃ brāhmaṇasya vadato rājaputryā hasitam | hāsyātirekeṇa galagranthir
dvidhābabhūva | dvidhājāte ca tasmin rājasutāyāḥ sukham utpannam | nṛpeṇa
ca kṛtārthīkṛto vipraḥ svasadanaṃ gataḥ | iti kathāṃ śrutvā prabhāvatī
suptā |

iti śukasaptatau ekacatvāriṃśattamī kathā ||

{42}

[125,6]

aparedyuḥ prabhāvatī gacchāmīti śukaṃ pratyāha | śukaḥ |

[125,7]

	sukhopabhogaḥ saṃsāre sāraḥ sarvāṅgasundari |
	vraja ced vyāghramārīva vetsi vaktuṃ tvam uttaram || 42.1 (= 208) ||

<126>

[126,1]

tac chrutvā prabhāvaty āha | sukhopabhogaḥ saṃsāre | kīra kathāṃ kathaya |
śukaḥ kathāṃ prāha | asti deulākhyo grāmaḥ | tatra rājasiṃho nāma
rājaputraḥ | tadbhāryā kalahapriyeti viśrutā | sānyadā bhartrā sārdhaṃ
kalahaṃ vidhāya putradvayopetā pitur gṛhaṃ prati calitā | sā ca kopavaśāt
pattanāni bahūni vanāni ca bahūny atikramya gatā malayapārśvasthaṃ
mahākānanam | tac ca kathaṃ bhūtam |

[126,7]

	candaṇasattacchaāsaṇṇaaṃ saralavaratuṅgatarusāhasaṃchaṇṇaaṃ
	kahiṃ pi sahaārakhajjūriaṃ phaṇasaamattālivihaṃgabhāriaṃ |
	kahiṃ pi selupīluphapūriantaaṃ sarasaborabahutintiḍīchaṇṇaaṃ
	dāḍimīphalabillaphalasugandhivāaaṃ || 42.2 (= 209 & 210) || (•)

<127>

[127,1]

evaṃvidhe gahane gatā sā kalahapriyā vyāghraṃ dadarśa | sa ca vyāghras tāṃ
saputrāṃ dṛṣṭvā pucchena bhūmim āhatya dhāvitaḥ | tataḥ sā kathaṃ bhavatu |
iti praśnaḥ | uttaraṃ | śukaḥ prāha | sā vyāghram āgacchamānaṃ dṛṣṭvā
dhārṣṭyāt putrau capeṭayā hatvā iti jagāda | katham ekaikaśo vyāghrabhakṣaṇāya
kalahaṃ kuruthaḥ | ayam ekas tāvad vibhajya bhujyatām | paścād anyo dvitīyaḥ
kaścil lakṣyate | iti śrutvā vyāghramārī kācid iyam iti matvā vyāghro
bhayākulacitto naṣṭaḥ |

[127,8]

	nijabuddhyā vimuktā sā bhayād vyāghrasya bhāmini |
<128>
	anyo 'pi buddhimāṁl loke mucyate mahato bhayāt || 42.3 (= 211) ||

[128,2]

iti kathāṃ śrutvā prabhāvatī suptā |

iti śukasaptatau dvicatvāriṃśattamī kathā ||

{43}

[128,4]

anyedyuḥ śukam āpṛcchati sma kāminī | śukaḥ prāha |

[128,5]

	vraja devi na te 'yuktaṃ vrajanaṃ gajagāmini |
	vyāghramārīva buddhis te dvitīyāpi yadi sthirā || 43.1 (= 212) ||

[128,7]

prabhāvatī pṛcchati | katham etat |

[128,8]

	vyāghramārīkṛtāṃ buddhiṃ dvitīyāṃ vivadādhunā |
	mahat kautukam atrārthe vidyate me priyaṃvada || 43.2 (= 213) ||

[128,10]

śukaḥ |-
	taṃ dṛṣṭvā kānane vyāghraṃ naṣṭaṃ jātaṃ bhayākulam |
	mṛgadhūrto hasann āha vyāghro naṣṭaḥ kuto bhayāt || 43.3 (= 214) ||

<129>

[129,1]

vyāghraḥ | gaccha gaccha jambuka tvam api kiṃcid gūḍhapradeśam | yato vyāghramārīti
yā śāstre śrūyate tayāhaṃ hantum ārabdhaḥ paraṃ gṛhītakarajīvito
naṣṭaḥ śīghraṃ tadagrataḥ | mṛgadhūrtaḥ | vyāghra tvayā mahat kautukam āveditaṃ
yan māṃsapiṇḍān mānuṣād api bibheṣi | vyāghraḥ | pratyakṣam eva mayā sātmaputrāv
ekaikaśo mām antuṃ kalahāyamānau capeṭayā ghnantī dṛṣṭā | jambukaḥ |
svāmin yatrāste sā dhūrtā tatra gamyatām | yadi vyāghra tava tatra gatasya
sā saṃmukham apīkṣate tadā mama tvadīyā velā smaraṇīyā | vyāghraḥ |
śṛgāla yadi tvaṃ māṃ muktvā yāsi tadā velāpy avelā syāt | jambukaḥ |
yady evaṃ tarhi māṃ nijagale baddhvā cala śīghram | sa vyāghras tathā kṛtvā
kānanaṃ yayau | vyāghramāry api prāptā putrasahitā tena jambukakṛtotsāhād
vyāghrāt sā kathaṃ mucyatām | iti praśnaḥ | śukaḥ | tayā vyāghramāryā
tadā cintitaṃ yad ayaṃ mṛgadhūrtenānītas tasmād amum eva jambukam ākṣipanty
aṅgulyā tarjayanty uvāca |

[129,14]
	re re dhūrta tvayā dattaṃ mahyaṃ vyāghratrayaṃ purā |
	viśvasyādyaikam ānīya kathaṃ yāsi vadādhunā || 43.4 (= 215) ||
<130>
	ity uktvā dhāvitā tūrṇaṃ vyāghramārī bhayaṃkarā |
	vyāghro 'pi sahasā naṣṭo galabaddhaśṛgālakaḥ || 43.5 (= 216) ||
	nijabuddhyā punar muktā vyāghrajād devi sā bhayāt |
	buddhir balavatī tanvi sarvakāryeṣu sarvadā || 43.6 (= 217) ||

[130,5]

iti kathāṃ śrutvā prabhāvatī suptā |

iti śukasaptatau tricatvāriṃśattamī kathā ||

{44}

[130,7]

athānyedyur dināvasāne prabhāvatī śukaṃ pṛcchati | śukaḥ |

[130,8]

	ātmānaṃ saṃkaṭād devi yāhi ced vetsi rakṣitum |
	yathātmā saṃkaṭāt tena jambukenāpi rakṣitaḥ || 44.1 (= 218) ||

[130,10]

sa ca jambuko galabaddho nighṛṣṭapṛṣṭhacaraṇo galadrudhirapravāho mumūrṣur iva
deśāntaraṃ gantum icchatā vyāghramārībhayād vyāghreṇa nīyate | tato mahato
'pāyāt śṛgālaḥ kathaṃ mucyate | iti praśnaḥ | uttaraṃ prāha śukaḥ |
tatas taṃ vyāghraṃ bahunadīkānanaviṣamasamapradeśaparvatān ullaṅghayantaṃ satvaraṃ dṛṣṭvā
<131>
ātmānaṃ mocayitukāmaḥ śṛgālo bhṛśaṃ jahāsa pīḍito 'pi san |
vyāghreṇoktam | kathaṃ hasitam | sa āha | deva sā mayā vyāghramārīti
dhūrtikā jñātā | tvatprasādāc ca dūradeśam āgato 'haṃ jīvitaḥ |
paraṃ yadi sāsmadraktasrāvasaṃlagnā pāpinī pṛṣṭhataḥ sameti tadā kathaṃ
jīvitavyam | ato 'haṃ hasitaḥ | vyāghrasvāmin sthirībhūya vicāraya |
atha tuṣṭo vyāghras tena vākyena tathety uktvā jambukaṃ muktvā sahasā naṣṭaḥ |
śṛgālo 'pi sukhaṃ tasthau |

[131,8]

	buddhir varaṃ varārohe dhanamānasukhaiṣiṇām |
	buddhihīnāḥ paraṃ kleśaṃ prāpnuvanti kṛśodari || 44.2 (= 219) ||
	balaṃ prajñāvihīnasya parakāryāya kevalam |
	girikūṭopamāṅgasya kuñjarasyeva dṛśyate || 44.3 (= 220) ||

[131,12]

iti kathāṃ śrutvā prabhāvatī śukavākyavismitā suptā |

iti śukasaptatau catuścatvāriṃśattamī kathā ||

{45}

[131,14]

anyedyuḥ sā kāminī saṃdhyāyāṃ śukaṃ papraccha | gamiṣyāmīti | śukaḥ
prāha |

<132>

[132,1]

	samayo 'yaṃ priyaṃ bhoktuṃ tava bhāmini saṃprati |
	vañcitā vetsi cet kartuṃ kiṃcid viṣṇuḥ purā yathā || 45.1 (= 219bis) ||

[132,3]

prabhāvaty āha | katham etat | śuka āha | asti vilāsapuraṃ nāma nagaram |
tatra ariṃdamo nāma rājā | tatra ca viṣṇunāmā brāhmaṇo
ratilolupaḥ kuṭumbavarjito ratikarmaṇi sarvanārīduḥsaha iti nagare
prasiddho babhūva | veśyābhir api na śakyate jetuṃ kiṃ punaḥ kulāṅganābhiḥ |
tatra ratipriyā nāma gaṇikā | (yato gaṇikādīnāṃ bahavo bhedāḥ
paraṃ pañca prasiddhāḥ | teṣu saṃlīnāḥ sarve 'pi bhavanti | te ceme pañca
gaṇikā vilāsinī rūpājīvā arthavṛttikā dārikā ceti | eteṣāṃ
bhedānāṃ sā sarvottamā gaṇikā |) atha sā ṣoḍaśa drammān gṛhītvā
tam ājuhāva | tam āyāntaṃ dṛṣṭvā sā cāṭūktibhiḥ paricaryāṃ cakāra | so
'pi cānyakāryanivṛttas tasminn eva ratikarmaṇi dattamanās tāṃ rantuṃ jetum ārebhe |
<133>
tayā ca sa ratilolupaḥ dravyārthaṃ vā parājayārthaṃ vā praharadvayaṃ yāvat
soḍhaḥ | niśīthe cādhobhūmikām āgatya kuṭṭinyagrato niveditaṃ yad duḥsaho
'yaṃ dvijaḥ | paṇabandhaṃ samarpayitvā tam utkālaya | mayi jīvantyāṃ
prāg eva bāhulyaṃ bhaviṣyati | kuṭṭiny āha | asmadgṛhe na ko 'pi kāmuko
gaṇikāṃ jitvā paṇabandhaṃ jagrāha | tato 'ham enaṃ yāvat prapañcena niḥsārayāmi
tāvat soḍhavya iti | yadā cāhaṃ pippalam āruhya sūrpadvayena pakṣaśabdaṃ
kurvāṇā kukkuṭadhvaniṃ vidadhāmi tadā vibhātam iti kṛtvā niḥsāraṇīyaḥ |
ity uktvā preṣitoparibhūmau gaṇikā | yathoktaṃ ca kuṭṭinyā
tāvat kṛtam | tasmin kṛte vibhātam iti kṛtvā niḥsārito dvijaḥ | yāvad
gṛhadvārastho vyomam ālokayate tadopari niśītho vartate | tadā sa
vipraḥ kuṭṭinīparājito janamadhye parājayaṃ kathaṃ vahatu | iti praśnaḥ |
śukaḥ | yadi vipraḥ kukkuṭadhvanisthānam avalokayati tāvat sūrpadvayayutāṃ
kuṭṭinīṃ dadarśa | tena ca sā loṣṭenāhatya bhūmau pātitā pramadājanaiś ca
<134>
dhikkṛtā | sa ca brāhmaṇo grahaṇakaṃ dviguṇaṃ gṛhītvā puramadhye gaṇikāṃ
viḍambya svagṛhaṃ yayau | iti śrutvā prabhāvatī suptā |

iti śukasaptatau pañcacatvāriṃśattamī kathā ||

{46}

[134,4]

athānyedyuḥ prabhāvatī śukaṃ pṛcchati | śukaḥ |

[134,5]

	yāhi devi gṛhaṃ muktvā yadi vetsi tvam uttaram |
	yathā karagarānāthaḥ kṛtavān bhūtanigrahe || 46.1 (= 220bis) ||

[134,7]

asti devi vatsomaṃ nāma nagaram | tatra vidvān daridro brāhmaṇaḥ |
tasya priyā ca karagarābhidhānā yathārthanāmnī sarvajantūdvegakāriṇī yat taddvāradeśavṛkṣasthito
bhūtas tasyāḥ karagarāyā bhayāt palāyyāṭavyāṃ gataḥ |
brāhmaṇo 'pi tasyā udvegād deśāntarābhimukho 'bhūt | so 'pi ca tena
<135>
bhūtena dṛṣṭo jalpitaś ca | mārgaśrāntas tvam | tena tvayādya mamātithinā
bhāvyam | vipreṇa bhīruṇoktam | yad ātithyaṃ karoṣi tad vidhehi śīghram |
bhūtenoktam | na tvayā bhetavyam | tvaṃ mama svāmī yato 'haṃ tvadgṛhadvāravṛkṣastho
bhūtaḥ karagarābhayenehāgataḥ | tatas tava nijasvāmino guṇavad
upakartavyam eva | tasmāt tvaṃ dvija mṛgāvatīṃ rājadhānīṃ madanabhūpatisanāthāṃ
gaccha | tatra cāhaṃ tatputrīṃ mṛgalocanāṃ grahīṣye | sā cānyair mantrikair nīrujā
na bhaviṣyati | tat tvayi samāgate tava darśanād evāhaṃ tyakṣyāmi |
tataḥ paraṃ tu mantravādo na vidheyaḥ | iti bhaṇitvā so 'pi bhūto
gatvā tāṃ rājaputrīṃ jagrāha | vipro 'pi tatra yayau | tena ca ḍiṇḍimaḥ
spṛṣṭaḥ | tato rājakulaṃ gato vipra ācāryavistaraṃ vidadhe | bhūta
ācāryavistare yāvan na muñcati tāvat kiṃ karotv iti praśnaḥ | śukaḥ |
bhūtagrahe 'nivartite vipreṇoktam |

<136>

[136,1]

	karagaraṇāhaü āiaü bhūa eu vīsasiu ṭhiu dhutta |
	āpaṇi boliu saṃbhari re kūḍaüṃ kiṃ maïṁ deva jutta || 46.2 (= 221) || (•)
uktaṃ ca |	manuṣyāḥ sukulotpannā api ca brahmacāriṇaḥ |
	na bhavanti mṛṣāvācaḥ kiṃ punar devayonayaḥ || 46.3 (= 222) ||

[136,5]

tato bhūtaḥ tyaktvā jagāma | iyaṃ muktety uktvā brāhmaṇāya rājñā sutā
rājyārdhaṃ ca pradattam | vipro 'pi pūrṇamanoratho jagāma | iti kathāṃ
śrutvā prabhāvatī suptā |

iti śukasaptatau ṣaṭcatvāriṃśattamī kathā ||

<137>

{47}

[137,1]

dinam ativāhya prabhāvatī śukaṃ pṛcchati | śukaḥ |

[137,2]

	gaccha devi gatā vetsi yadi kartuṃ tvam uttaram |
	yathā karagarānāthaḥ kṛtavān bhūtasaṃkaṭe || 47.1 (= 223) ||

[137,4]

sa karagarāpatiḥ rājakanyayā saha rājalakṣmīṃ bhuṅkte | atrāntare sa
bhūtaḥ karṇāvatīṃ gatvā rājño bhāryāṃ sulocanāṃ jagrāha | sā madanasya
pitṛṣvasā | sā cātyarthaṃ pīḍitā jīvitaśeṣābhūt | sāpi śatrughnanarapater
bhāryā mātṛrājye keśavamāntrikam ākārayām āsa | sa ca nijadūtān
preṣayitvā keśavo 'pi rājñā priyavākyaiḥ prahito 'py agantukāmukaḥ |
tadā sa karagarāpatir bhāryānurodhato jagāma | tatra gataḥ sanmānito
mahībhujā śatrughnena gataḥ sulocanāveśmani | sa ca bhūtas tam āyāntaṃ dṛṣṭvā
paruṣair vākyais tarjayann ity āha | mayā pratipannam ekadeśe kṛtam | adhunā tu
vipra tvayā ātmā rakṣaṇīyaḥ | sa ca dvijo na mantraṃ na tantraṃ vijānāti |
kathaṃ bhavatviti praśnaḥ | śukaḥ | tadā taṃ bhūtaṃ jñātvā kālavedī
kṛtāñjalir bhūtvā tatkarṇam āśrityeti jagāda dvijaḥ |

[137,15]

	prāptā karagarā bhūta pṛṣṭhalagnātra me 'dhunā |
	yad bhartā cātra saṃprāptas tad vyākhyātum ihāgataḥ || 47.2 (= 224) ||
	śrutvaitad vacanaṃ bhīto bhūto vismitamānasaḥ |
	yāmīti brāhmaṇaṃ proktvā (!) pātraṃ tyaktvā jagāma tat || 47.3 (= 225) ||

<138>

[138,1]

tadā pātre svasthībhūte śatrughnarājñā satkṛto brāhmaṇo mṛgāvatīnagaraṃ
yayau | iti kathāṃ śrutvā prabhāvatī suptā |

iti śukasaptatau saptacatvāriṃśattamī kathā ||

{48}

[138,4]

athānyedyuḥ prabhāvatī śukaṃ pṛcchati | gacchāmi narāntaram iti | śukaḥ |

[138,5]

	saṃbhogasukham evātra paramaṃ vraja sundari |
	viṣame nirṇayaṃ kartuṃ vetsi cec chakaṭālavat || 48.1 (= 226) ||

[138,7]

pāṭalīpurapaṭṭane sārvabhaumo nando nāma rājabhūt | śakaṭālas tasya
nṛpateḥ sacivāgraṇīr abhūt | tadbuddhivibhavākrāntāś ca bhūpālāḥ sarve 'pi
karadā abhavan |

[138,10]

uktaṃ ca |	aprājñena ca kātareṇa ca guṇaḥ syāt sānurāgeṇa kaḥ
	prajñāvikramaśālino 'pi hi bhavet kiṃ bhaktihīnāt phalam |
	prajñāvikramabhaktayaḥ samuditā yeṣāṃ guṇā bhūtaye
	te bhṛtyā nṛpateḥ kalatram itare saṃpatsu cāpatsu ca || 48.2 (= 227) ||
kiṃ ca |	prajñāguptaśarīrasya kiṃ kariṣyanti saṃhatāḥ |
	hastopadhṛtacchatrasya vāridhārā ivārayaḥ || 48.3 (= 228) ||

<139>

[139,1]

sa ca rājā dharmanāśakaṃ kurvan nirdravyāṃ ca medinīṃ vidadhāno niṣiddho
mantriṇā | tatas tenāpi mūrkheṇa rājñā sacivo 'vaṭe nikṣiptaḥ | sa
ca saputras tatra ciraṃ tasthau | tataḥ śakaṭāle mahāmātye tatrasthe sarvatra
mṛto mṛta iti vārttābhūt | tato vaṅgālanāthena tatparīkṣārthaṃ ātmīyapuruṣā
ghoṭikādvayaṃ samarpya nandapārśve preṣitāḥ | yad etayor madhyāt kā
mātā kā ca putrī iti jñātvā samāgantavyam | sarvalakṣaṇasampūrṇe sadṛśe
ghoṭike tāni ca lakṣaṇāni śālihotrajñātavyāni | yadā ca ko
'pi nandarājye ghoṭikānirṇayaṃ kartuṃ na kṣamas tadā nandarājā vyacintayat |
śakaṭālaṃ vināhaṃ paribhavāspadaṃ jātaḥ |

[139,10]

uktaṃ ca |	bhūmeś ca deśasya guṇānvitasya bhṛtyasya vā buddhimataḥ praṇāśe |
	bhṛtyapraṇāśe maraṇaṃ nṛpāṇāṃ naṣṭāpi bhūmiḥ sulabhā na bhṛtyāḥ || 48.4 (= 229) ||

[139,12]

vicintyaivaṃ daṇḍapāśikam abravīt yac chakaṭālakule kaścit kūpagato vidyate
na vā | tenoktam | kaścid asti paraṃ vyaktito na jñāyate | yataḥ
<140>
pūrvoddiṣṭaṃ bhaktaṃ kaścit kūpagato gṛhṇāti | taṃ ca kūpād ākṛṣya saṃmānya
ca evam uktavān |

[140,3]

	mānyas tvaṃ mama mitraṃ ca guruḥ svāmī niyogakaḥ |
	āśrayasya sadā dātā kiṃ kaṃ na tvaṃ sadānagha || 48.5 (= 230) ||
uktaṃ ca |	svāmī durṇayavāraṇavyatikare śāstropadeśe gurur
	viśrambhe hṛdayaṃ niyogasamaye dāso bhaye cāśrayaḥ |
	dātā saptasamudrasīmarasanādānāntikāyāḥ kṣiteḥ
	sarvākāram abhūt svayaṃ varasuhṛt ko vā na karṇo mama || 48.6 (= 233) ||

[140,9]

mantriṇoktam | svāmin kiṃ vidheyaṃ tadādiśa | rājñoktam | asya
vaḍabāyugalasya madhye kā mātā kā ca putrī | iti saṃdeham amīṣāṃ
chalātmanāṃ dūtānāṃ śīghraṃ chindhi | sa kathaṃ chinat tu tatsaṃdeham iti praśnaḥ |
śukaḥ | tato mantriṇā tad vaḍabāyugaṃ saparyāṇaṃ kārayitvā vāhyālyām ativāhya
paryāṇarahitaṃ vidhāya śrāntaṃ saṃmocitam | tad anu tad yugalaṃ ca
mātṛsutāviceṣṭitaṃ cakāra | mātā jihvayā sutāṃ lileha sutā ca tāṃ
<141>
prati ativatsalābhūt | tataḥ sumantriṇā mātṛsutāviśeṣo rājño 'gre
niveditaḥ | tataś ca śakaṭālaḥ parāṃ lakṣmīṃ prasiddhiṃ ca lebhe | iti
kathāṃ śrutvā prabhāvatī suptā |

iti śukasaptatau aṣṭacatvāriṃśattamī kathā ||

{49}

[141,5]

athāparedyuḥ dinakṛtyaṃ sā vidhāya śukam āpṛcchate | śukaḥ |

[141,6]

	saṃbhogasukham evādya bhoktuṃ te devi yujyate |
	viṣame 'pi pravīṇāsi punaś cec chakaṭālavat || 49.1 (= 234) ||

[141,8]

yathā pūrvaṃ tathaiva vaṅgālanātho yaṣṭikāṃ suvṛttāṃ dhvajācchidriṇīmayīṃ
jīvatśakaṭālaparīkṣāyaitair eva puṃbhiḥ preṣayām āsa | yathā yuṣmābhir nandarājye
gatvā asyā yaṣṭikāyā ratnasuvarṇavajrair acitāyā ādim antaṃ
jñātvā samāgantavyam ity ādeśātte pumāṃso nandapārśvam āgatya yaṣṭikāṃ tatpurato
muktvā ādim antaṃ ca papracchuḥ | tac chrutvā pradhānaiḥ kalābhijñair vaṇigvarais
<142>
tolitā ānyaiś ca kovidair avalokitā | paraṃ kenāpi ādyantavibhāgo
na jñātaḥ | tato rājā śakaṭālam ādiśat | yat tvāṃ vinā
ādyantavibhāgaṃ na ko 'pi jānāti | tatas tvayā nirṇayo vidheya eva |
tato mantrī vadati | svāmin yuṣmat kṛtā saṃbhāvanāpi na niṣphalā |

[142,5]

uktaṃ ca |	suvaṃśasyāvadātasya śaśāṅkasyeva lāñchanam |
	kṛcchreṣu vyarthayā yatra bhūpater bhartur ājñayā || 49.2 (= 235) || (?)

[142,7]

tataś ca sa mantrī saṃbhāvito 'pi kathaṃ jñāsyatīti praśnaḥ | uttaram |
śukaḥ prāha | tato 'sau buddhimān mantrī yaṣṭikāṃ jale cikṣepa | jñātaṃ
ca | yato yan mūlaṃ tad īṣaj jale magnam | tac ca nṛpater niveditam | tena
ca teṣāṃ dūtānām api kathitam | tatas te śrutvā svarājñe nyavedayan |
tataś ca te rājāno nandādhirājasya pūrvajalpitaṃ karaṃ daduḥ | iti kathāṃ
śrutvā prabhāvatī suptā |

iti śukasaptatau ekonapañcāśattamī kathā ||

<143>

{50}

[143,1]

anyadā pradoṣe prabhāvatī calitā śukaṃ papraccha | śukaḥ |

[143,2]

	gaccha devi na te doṣo gamane ko 'pi dṛśyate |
	viṣame yadi vetsi tvaṃ dharmabuddhir ivehitam || 50.1 (= 236) ||

[143,4]

katham etat | śukaḥ | asti devi dharāpṛṣṭhe jāṅgalābhidho grāmaḥ | tatra
mitradvayaṃ vartate dharmabuddhir duṣṭabuddhiś ceti | anyadā tau dvāv api dhanāśayā
deśāntaraṃ gatau | kiyadbhir dinaiḥ pracuraṃ dhanam arjayitvā svagrāmāgatau
parasparaṃ mantraṃ cakrāte | yat pippalādho dhanaṃ kiṃcit kṣiptvānyad gṛhe nīyate |
paścāt krameṇa vibhajyate lagnam | iti kṛtvā tau nijagṛhaṃ jagmatur
hṛṣṭatuṣṭau sukhāsvādatatparau sthitau | atrāntare yat kṛtaṃ duṣṭabuddhinā
tan niśamyatām | na ca yujyate vaktum |

[143,11]

yataḥ |	na vaktavyaṃ dhruvaṃ devi pāpaṃ dṛṣṭaṃ śrutaṃ mayā |
	kathāpi khalu pāpānām alam aśreyase yataḥ || 50.2 (= 237) ||

[143,13]

tena ca duṣṭabuddhinā tad dravyam utpāṭya gṛhītvā nijagṛham ānītam | kālakrameṇa
<144>
ca saṃmīlitau pippalādhaḥsthitaṃ dravyaṃ grahītuṃ gatau yāvad ālokayataḥ
tāvad dravyaṃ nāsti | dharmabuddhis tato gatvā mantriṇo 'gre ācakhyau
dhanavṛttāntaṃ hṛtaṃ cāpi kubuddhinā | kubuddhināhṛtena uttaraṃ kṛtam |
sahasrasya paṇo muktaḥ | etadarthe śapathaṃ dāpayiṣyāmi | mantriṇoktam evam
evāstu | dvitīyenāpi pratipannaṃ yadā tadā mantriṇā pratibhuvau gṛhītvā
muktau gatau gehaṃ pṛthakpṛthak | tato duṣṭabuddhir nijaṃ pitaraṃ viditārthaṃ
kṛtvā vṛkṣakoṭare cikṣepa | prabhāte sacivas tau ca vādinau kautukī
lokaś ca taṃ pippalaṃ yayuḥ | duṣṭabuddhiḥ snātaḥ kṛtāñjaliḥ satyaṃ
kṛtvā jagāda | idaṃ satyaṃ brūhi nagottama | yadi mayā dravyam apahṛtaṃ
tadānena hṛtam iti vācyam | yadi na hṛtaṃ tadānena na hṛtam iti
vācyam | iti śrutvā tatpitrā nahīti jalpitaṃ sarvalokapratyakṣam |
<145>
tato dharmabuddhiḥ kathaṃ bhavatu | iti praśnaḥ | tatsaṃdiṣṭaḥ śukaḥ prāha |
dharmabuddhis taṃ śabdaṃ tatpitur jñātvā koṭare vahniṃ jajvāla | taṃ pitaraṃ koṭarāt
pūtkurvantam ardhajvalitaṃ ca patitaṃ dṛṣṭvā duṣṭabuddher nigrahaṃ vidhāya mantrī
dharmabuddhim ānandayām āsa | iti kathāṃ śrutvā prabhāvatī suptā |

iti śukasaptatau pañcāśattamī kathā ||

{51}

[145,6]

anyadā sā bālā śukaṃ papraccha | śukaḥ |

[145,7]

	yāhi devi ratāsvādalubdhe kāmini taṃ naram |
	gāṅgilavad vijānāsi viṣame yadi bhāṣitum || 51.1 (= 238) ||

[145,9]

prabhāvatī brūte | nāhaṃ vedmi | tat kathaya | śukaḥ | asti camatkārapuraṃ
nāma nagaram | tacca caturvedacaturvarṇacaturāśramasamākulam | tataḥ kadācit
tatrasthā brāhmaṇā vallabhīnāthayātrāyāṃ calitāḥ gantrībhiraśvavāhanaiḥ
sakautukā vṛddhimantaḥ pūrṇapātheyādisāmagrīkāḥ sāranepathyāḥ saputrakalatrāḥ |
<146>
mārge caurair gṛhītum ārabdhāḥ | te 'pi sarve bhayākulā naṣṭāḥ |
gāṅgilanāmā vipras tair vipraiḥ saha gantum aśaktaḥ khañjaḥ san samantato gantryārūḍho
dhṛtaḥ | tataḥ sa kathaṃ bhavatviti praśnaḥ | śukaḥ | tataḥ sarveṣu dvijeṣu
naṣṭeṣu sa śakaṭasthaḥ udbhrāntaṃ bhrātaraṃ sāhasika iva jagāda | bhrātaḥ
kiyanto gajāḥ kiyantaś ca vājinaḥ santi | iti kathaya satūṇaṃ ca tvaṃ
dhanur arpaya yathaitān divyāstreṇa yugapan mārayāmi | iti vacaḥ śrutvā te
taskarāḥ sarve 'pi naṣṭāḥ |

[146,8]

	tasmādyo bhāṣituṃ vetti dharme cārthe smare tathā |
	kastaṃ dharṣayituṃ śakto nareṣu kamalānane || 51.2 (= 239) ||

[146,10]

iti kathāṃ śrutvā prabhāvatī suptā |

iti śukasaptatau ekapañcāśattamī kathā ||

{52}

[146,12]

atikramya divaṃ prabhāvatī triyāmāsamaye dvijaṃ prāha | vrajāmīti | śukaḥ |

[146,13]

	vrajābhīṣṭaṃ naraṃ devi yadi kāryaṃ nijaṃ gatā |
	jayaśrīr iva jānāsi kāryaṃ kartuṃ nijaṃ hitam || 52.1 (= 240) ||

<147>

[147,1]

katham etat | śukaḥ | śṛṇu devi | asti dharāpṛṣṭhe pratiṣṭānaṃ nāma pattanam |
tatra sattvaśīlo rājā | tatputro durdamano nāma | tena iti
cintitaṃ yan mayā svabhujopārjitam eva bhoktavyaṃ na tu paitṛkam iti saṃcintya
nijanagaraṃ tyaktvā samaśīlair mitraiḥ brāhmaṇakāṣṭhataḍvaṇikputraiḥ samaṃ niryayau
deśāntaropari | tataś ca tair militaiś cintitaṃ yad asmākaṃ ratnabhūmir mahodadhiḥ
sevituṃ yujyate |

[147,7]

uktaṃ yataḥ |	vidyāvatāṃ kulīnānāṃ śauryasaṃpattiśālinām |
	sthānaṃ nareśabhavanam athavā yat tato 'dhikam || 52.2 (= 241) ||
uktaṃ ca |	santa eva satāṃ nityam āpattaraṇahetavaḥ |
	gajānāṃ paṅkamagnānāṃ gajā eva dhuraṃdharāḥ || 52.3 (= 242) ||

[147,11]

vicāryaivaṃ sevitaḥ payasāṃ patiḥ triḥsaptakṛtva upoṣitais taiḥ | tatas tuṣṭo
'mbhonidhiḥ tebhyaś caturbhyaś catvāri cintāmaṇiguṇāni ratnāni dadau |

<148>

[148,1]

	nivṛttāḥ kṛtakṛtyās te labdhvā ratnacatuṣṭayam |
	viśvastā vaṇijaḥ pārśve sarva eva samārpayan || 52.4 (= 243) ||

[148,3]

tato duṣṭena tena lobhābhibhūtena tadratnacatuṣṭayaṃ jaṅghāntare kṣiptvā sīvitam |
ekadā anyadā ca mārge phūtkṛtaṃ paścād dūrasthitena vaṇijā
muṣito 'smīti vadanaiḥ | tair uktam | kena hetunā | sā āha | mama
mūtrotsargārthaṃ paścāt sthitasya caureṇa mātrāpahṛtā viśvāpi | evaṃ ca
nivedite tair jñātaṃ paśya dhūrto 'yam | nūnam anena vaṇijā kim api kūṭaṃ
kṛtaṃ bhaviṣyatīti manyamānā vivadantaḥ airāvatīṃ purīṃ yayuḥ | tatra ca
nītisāra ityākhyāto bhūpatiḥ | tasya ca mantrī buddhisāro nāma
jagadvikhyātaḥ | tasyaivaṃ prasiddhir deśe deśāntare ca yad vivādināṃ vacanam uktamātraṃ
jānāti | tatas te rājaputrādyās tasmai mantriṇe ācakhyuḥ nijaṃ ratnagamanavṛttāntaṃ
<149>
yathā jātam | tathaiva nirīkṣyāsmākaṃ madhye ratnajātaṃ vadhabandhaṃ
vinā pṛthak pṛthak ekaikaṃ samarpaya | yadi ca nārpayasi tāni
jñātvā tadā prasiddhir bhuvi te vyarthatāṃ yāti | buddhisāra iti śrutvā
cintāvaṣṭabdhaḥ sthitaḥ | sa ca rājā nītisāraḥ kathaṃ syād iti praśnaḥ |
śukaḥ prāha | yadā sa mantrī ratnacatuṣṭayaṃ tanmadhye sthitaṃ na janāti
tadā viṣaṇṇo gṛham āyayau | atrāntare mantriputrī prāptanavayauvanā pārvatīṃ
natvā pitur namaskāraṇāya gatā jayaśrīnāmadheyā | pitaraṃ tādṛśaṃ sacintaṃ
dṛṣṭvā viṣādakāraṇaṃ pṛcchati sma | tato mantrī yathāsthitam ācaṣṭe |
sutā prāha | tāta mā viṣīda | teṣāṃ nirṇayam ahaṃ kariṣye | te vivādinaḥ
pumāṃso yadā kāraṇāyāgacchanti tadā gṛhe preṣaṇīyāḥ yathāhaṃ
tanmadhyād ratnajātahartāraṃ samarpayāmi | sā āha | putri yan mayā na jñātaṃ
tat tvaṃ kathaṃ jñāsyasi | sā āha |

[149,13]

	na caitat tāta vaktavyaṃ bhinnā buddhir hi dehiṣu |
<150>
	ko 'pi kiṃcid vijānāti jagaty atra kalāparaḥ || 52.5 (= 244) ||

[150,2]

kiṃ ca |	muṇḍe muṇḍe matir bhinnā kuṇḍe kuṇḍe navaṃ payaḥ |
	tuṇḍe tuṇḍe navā vāṇī gehe gehe pativratā || 52.6 (= 245) ||
	prajñāvisphāritākṣāṇāṃ vidravanti vipattayaḥ |
	hastodyatapradīpānām andhakāra ivāgrataḥ || 52.7 (= 246) ||

[150,6]

tasmāt tāta nātra kāpi cintā kāryā | prasthāpyās te 'nyadeśinaḥ yathā
tān prabodhayāmi | prasthāpitās te mantriṇā tayāpi snāpitā bhojitāś ca
pṛthak pṛthak śāyitāḥ | tataḥ sā śṛṅgāraṃ vidhāya pradhānaṃ rājaputraṃ
prāha | ahaṃ ratyarthinī tava pārśvaṃ samāgatā | tvaṃ ca mahyaṃ kāñcanaśataṃ
dattvā māṃ bhuṅkṣva | tenoktam | ahaṃ tava dravyaṃ rājyaṃ copārjya dāsyāmi |
param adhunā na kiṃcana vidyate | iti taṃ nirdravyaṃ jñātvā brāhmaṇaṃ
gatā | brāhmaṇam api pūrvoktam evoktavatī | brāhmaṇo jagāda | yadas matpituḥ
pārśve dravyaṃ śāsanabaddhā bhūmir api tat sarvaṃ tubhyaṃ dāsye | tam api nirdhanaṃ
jñātvā parityajya sūtradhāraṃ yayau | āha ca saḥ | sāṃprataṃ mama pārśve
kiṃcin na vidyate paraṃ paścāl lākṣaṃ dāsyāmi | tam api nirdravyaṃ parityajya
<151>
vaṇiksutaṃ yayau | tathaiva gaditavatī | sa āha | svāmini ratnacatuṣṭayaṃ
gṛhītvā māṃ bhuṅkṣva | tato jaṅghāyāḥ samākṛṣya ratnajātaṃ samarpayām
āsa | tataḥ sā savyājam utthāya śīlarakṣāṃ kurvāṇā jayaśrīr gṛham āyayau |
ratnacatuṣṭayaṃ pitur arpayām āsa | mantry api tān ākārya nijaṃ nijaṃ
ratnaṃ samarpayām āsa | te 'pi svaratnalābhāt kṛtakṛtyā nijaṃ nijaṃ gṛhaṃ
yayuḥ | iti kathāṃ śrutvā prabhāvatī suptā |

iti śukasaptatī dvipañcāśattamī kathā ||

{53}

[151,8]

athāparedyuḥ prabhāvatī gamanāya śukaṃ pṛcchati | śukaḥ provāca |

[151,9]

	vraja rambhoru yuktaṃ te gamanaṃ viṣame sati |
	cet kartum uttaraṃ vetsi carmakārakalatravat || 53.1 (= 247) ||

[151,11]

prabhāvatī pṛcchati | katham etat | śukaḥ | carmaṇvatīnadītīre carmakūṭa
iti grāmaḥ | tatra ca dohaḍo nāma carmakāraḥ | tasya devikā nāma
bhāryā paraṃ parapuruṣalampaṭā | tataḥ sa carmakāraś carmaṇāṃ krayaṇāya yadā
<152>
bahir nirgataḥ tadā tayā upapatiḥ samānītaḥ | tayoś cāntaḥ suratasevinoḥ
patiś carmasamāyukto bahir āgataḥ | tataḥ sa upapatiḥ sā ca kathaṃ
bhavetām | iti praśnaḥ | tatpṛṣṭaḥ śukaḥ prāha | yadā ca tayā patir
jñātaḥ samāgacchan tadā iti vākyaṃ vadati tvaritaṃ niḥsṛtā |

[152,5]

	● ● ● ● ● ● ● ● ● ● ● ● ● ● ● ● ● ● ● ● ● ● ● ● |
	● ● ● ● ● ● ● ● ● ● ● ● ● ● ● ● ● ● ● ● ● ● ● ● || 53.2 || (•)

[152,7]

tatas tad vākyaṃ śrutvā bhīto māntrikam ākaraṇāya sa mūrkho bhramituṃ gato
grāme yāvat tāvat tayā ca niḥsārito jāraḥ svaveśma gataḥ | tatas tvam
apy uttaraṃ viṣame yadi vetsi tadā gaccha | anyathā śayanaṃ kuru | iti
kathāṃ śrutvā prabhāvatī suptā |

iti śukasaptatau tripañcāśattamī kathā ||

<153>

{54}

[153,1]

athātivāhya dinaṃ prabhāvatī gamanotsukā punaḥ śukaṃ pṛcchati | sa prāha |

[153,2]

	ko doṣo gamyatāṃ devi yadi tvaṃ vetsi bhāṣitum |
	dūtena bhāṣitaṃ yadvad viṣame nṛpateḥ puraḥ || 54.1 (= 248) ||

[153,4]

prabhāvaty āha | katham etat | śukaḥ | asti śakrāvatī nāma purī |
tasyāṃ dharmadatto nāma rājā dharmādiguṇopetaḥ | tasyāmātyaḥ suśīlo
nāma | tasya ca suto viṣṇunāmā saṃdhivigrahikaḥ pūrvam āsīt | tasmāt
padād yadā bhraṣṭo dravyahīnaḥ kulāmātyo 'ham ity ahaṃkṛtaḥ karkaśaś ca | tato
rājā na kiṃcid vadati | mantrī ca kadācin nṛpam āha | devāsya viṣṇor
upari kim iti ko 'pi prasādo na vidhīyate | rājā ca tasyopari
vimukhas tato na kiṃcid vadati | punar apy uktaṃ mantriṇā | svāminn ayaṃ viṣṇur
bhakto raktaḥ pravīṇo dūtakarmaṇi | tad devapādaiḥ kvāpi preṣayitvā
<154>
parīkṣaṇīyaḥ | tato rājā tad vākyaṃ śrutvā tatpratikūlaḥ san bhasmaprābhṛtaṃ
mudrayā mudritaṃ samarpya śatrudamananṛpapārśve vidiśāyāṃ nagaryāṃ taṃ preṣayām
āsa | so 'pi ca tatra gatas tatprābhṛtaṃ bhasmamayam ajānan mudritaṃ rājñaḥ
puro muktavān | tasmiṃś cāmaṅgalakāriṇi prābhṛte rājño 'gre mukte rājā
kopāṭopasahito babhūva | tataḥ sa dūtas tasmin prābhṛte samānīte kathaṃ
kṣemam avāpnotu | iti praśnaḥ | śuka uttaraṃ prāha | sa viṣṇus taṃ kruddhaṃ
dṛṣṭvā buddhimān idam uvāca | svāmin madīyena nāthenāśvamedho yajñaḥ kṛtaḥ |
tasya kuṇḍasya tretāgnisaṃbhavaṃ pavitraṃ śreyaskaram aghāpahaṃ bhasma vandanāya
samarpitavān |

[154,10]

yataḥ |	gajāḥ santi hayāḥ santi vicitrāḥ santi saṃpadaḥ |
<155>
	tvadīye ca madīye ca durlabhaṃ bhasma yājñikam || 54.2 (= 249) ||

[155,2]

ity uktvā sahasotthāya kare bhasma kṛtvā rājñe samarpayām āsa | sa ca
tena vacasā tuṣṭiparo vavande | tenāpi tuṣṭena pratiprābhṛtaṃ mahat preṣitam |
sa ca viṣṇuḥ saṃmānya visarjitaḥ | tatas tvam api bhāmini viṣame uttaraṃ
jānāsi yadi tadā gamyatām anyathā tiṣṭha | iti kathāṃ śrutvā prabhāvatī
suptā |

iti śukasaptatau catuḥpañcāśattamī kathā ||

{55}

[155,8]

anyadā yāminīsamaye prabhāvatī gamanāya śukam āpṛcchati | kīra
uvāca |

[155,10]

	gaccha rambhoru gamanaṃ yujyate gajagāmini |
	yadi vetsy uttaraṃ kartuṃ śrīdharo brāhmaṇo yathā || 55.1 (= 250) ||

<156>

[156,1]

prabhāvaty āha | katham etat | śuko brūte | carmakūṭe grāme dvijaḥ śrīdharo
nāma | tatraiva candanākhyaś carmakāraḥ | tatpārśvāt śrīdhareṇopānahayugalaṃ
kāritam | carmakāro 'pi nityam eva dravyaṃ yācate | vipro 'pi vadati |
tvāṃ hṛṣṭacittaṃ kariṣye | evaṃ sumahān kālo yayau | sa vipro
'nyadā carmakāreṇa vidhṛtaḥ | dhanaṃ vinā sa vipraḥ kathaṃ mucyate | tat kathayeti
praśnaḥ | uttaram | śukaḥ prāha | etasminn antare grāmapālasya gṛhe
suto jātaḥ | tato dvijaḥ prāha chalānveṣī san | carmakṛn mayā pūrvam
uktam | tvāṃ hṛṣṭacittaṃ kariṣyāmi | tad asmin sute jāte tvaṃ hṛṣṭacitto
na veti | yadi sa brūte nāhaṃ hṛṣṭacitta iti tadā rājñā grāhyaḥ
syāt | anyathā ca dravyaṃ yāti | tatas tenoktam | hṛṣṭacitto 'haṃ jātaḥ |
<157>
tato dvijaś chalenātmānaṃ vimucya gataḥ | tato bhāmini yady evam uttaraṃ
jānāsi tadā gaccha | iti kathāṃ śrutvā prabhāvatī suptā |

iti śukasaptatau pañcapañcāśattamī kathā ||

{56}

[157,4]

athāparedyuḥ prabhāvatī gamanāya śukaṃ pṛcchati | śukaḥ |

[157,5]

	yāhi devi gatā vetsi yadi kartuṃ tvam uttaram |
	viṣame sāntako yadvad vaṇikputraḥ purākarot || 56.1 (= 251) ||

[157,7]

asty atra tripatho nāma grāmaḥ | tatra sāntako nāma vaṇik mahādhanī
kṛpaṇo duṣṭaśīlo grāmāntarapriyaś ca | tataś ca grāmāntarād udgrāhaṇikāṃ
kṛtvā āgacchan pathi caurair dhṛtaḥ sa bhāmini kathaṃ caurabhayān mucyate |
iti praśnaḥ | uttaram | śukaḥ | sa vaṇikputra ātmānaṃ caurair dhṛtaṃ jñātvā
<158>
galagrahanāmno yakṣasya samīpavartino 'ntikaṃ yayau | tasyāgrataś ca
dravyaṃ muktvā haste ca khaṭikām ādāya yakṣādhīśam idam abravīt |

[158,3]

	dhanodgrāhaṇikā deva kṛteyaṃ tava sarvataḥ |
	idaṃ dravyaṃ mayā labdhaṃ tiṣṭhaty anyac ca vṛddhimat || 56.2 (= 252) ||

[158,5]

taṃ lekhakaṃ ca dṛṣṭvā yakṣadhanam iti jñātvā taṃ praṇamya te gatāś caurāḥ |
sa ca dravyaṃ gṛhītvā kṣemeṇa gṛhaṃ yayau | iti kathāṃ śrutvā prabhāvatī
suptā |

iti śukasaptatau ṣaṭpañcāśattamī kathā ||

{57}

[158,9]

	pradoṣe 'nyatra sā bālā punaḥ prāha vihaṅgamam |
	sukhaṃ bhoktuṃ vrajāmy adya narāntararatodbhavam || 57.1 (= 253) ||
śukaḥ |	yāhi devi yadā jñātā bhartrā tvaṃ vetsi bhāṣitum |
<159>
	yathā jñātaḥ purā rājñāvadad vidvān śubhaṃkaraḥ || 57.2 (= 254) ||

[159,2]

avantīpuryāṃ vikramārko nṛpaḥ | tasya candralekhānāmnī rājñī | sā
rājapaṇḍitaṃ śubhaṃkaranāmānaṃ kāmārtā iyeṣa ramate ca dūtīdāsīviparyayāt |
nityaṃ tadgṛhaṃ gatvā yadṛcchayā krīḍate | evaṃ ca vilasatos
tayoḥ paṇḍitarājñyoḥ prāvṛṭkālaḥ samāyayau | yatra ca |

[159,6]

	taḍinnirghoṣapaṭaho ghanagarjitagītakaḥ |
	śikhisvarajayadhvajaḥ prāvṛṭkālanṛpo yayau || 57.3 (= 255) ||
<160>
	durdinaṃ vegavṛṣṭiś ca paṅkaś ca taḍitaḥ prabhā |
	sadābhisārikāṇāṃ ca snehavyatikarāṇi ha || 57.4 (= 256) ||

[160,3]

uktaṃ ca |	jaï sasiṇehī taü maī jaï jīvaï sasiṇeha |
	duhia payāahiṃ gaadhara kiṃ gacchasi khalageha || 57.5 (= 257) || (•)
kiṃ ca |	● ● ● ● ● ● ● ● ● ● ● ● ● ● ● ● ● ● ● ● ● ● ● ● |
	● ● ● ● ● ● ● ● ● ● ● ● ● ● ● ● ● ● ● ● ● ● ● ● || 57.6 (= 258) || (•)

[160,7]

etasmin samaye rātrau rājñīṃ śubhaṃkaragṛhaṃ calitāṃ jñātvā pṛṣṭhato ajñātacaryayā
haste khaḍgam ādāya nīlavāsāḥ san kautukī vikramārko rājā
tām anucalitaḥ | śubhaṃkaro 'pi tāṃ rājñīṃ gṛhadvārasamāgatāṃ dṛṣṭvā
jagāda |

<161>

[161,1]

	unnādāmbudavarddhitāndhatamasi prabhraṣṭadiṅmaṇḍale
	kāle yāmikajāgarūkasubhaṭavyākīrṇakolāhale |
	bhūpasyāsuhṛdarṇavāmbuvaḍabāvahnes tvam antaḥpurād
	āyātāsi yad ambujākṣi kṛtakaṃ manye bhayaṃ yoṣitām || 57.7 (= 259) ||

[161,5]

idaṃ vacanaṃ śrutvā nṛpatiḥ svaṃprāsādam ājagāma | śubhaṃkaro 'pi bhogasaṃskāraiś
cāṭūktibhiś ca mahiṣīṃ toṣayām āsa |

[161,7]

uktaṃ ca |	ṇa kuṇanti je pahuttaṃ kuviaṃ dāsa vva je pasāanti |
	te ccia mahilāṇa piā sesā sāmī cia varāā || 57.8 (= 260) || (•)
	nāyakeṣūttamaḥ so 'tha mahiṣī nāyikāsu ca |
	śayanaṃ cottamaṃ ninye tridhābhedavikalpanāt || 57.9 (= 261) ||
<162>
	uttamādhamamadhyaiś ca bhedaiḥ syān nāyakas tridhā |
	nāyikāś ca tathā jñeyās tayoś ca śayanaṃ tridhā || 57.10 (= 262) ||

[162,3]

tatra nāyakaguṇāḥ |-
	hato manyusahasrair yaḥ saṃtapto madanāgninā |
	raktaś ca yo viraktāyāṃ so 'dhamaḥ parikīrtitaḥ || 57.11 (= 263) ||
	kāminībhiḥ smarārtābhiḥ satataṃ kāmyate hi yaḥ |
	na tāḥ kāmayate namro madhyamo nāyakaḥ smṛtaḥ || 57.12 (= 264) ||
	raktāṃ yo bhāminīṃ devi saktāṃ kāmayate sadā |
	tayāpi kāmyate 'tyartham uttamaḥ so 'bhidhīyate || 57.13 (= 265) ||

[162,10]

nāyikās tridhā |-
	kārye gṛhṇāti roṣaṃ yā gataroṣā priyānugā |
	rasajñā kṛtyakuśalā sottamā nāyikā smṛtā || 57.14 (= 266) ||
<163>
	asthāne kopamānā yā yā duḥkhānunayā tathā |
	māninī mānahīnā ca kṣaṇāt sā madhyamā smṛtā || 57.15 (= 267) ||
	lubdhā yātīva capalā vacane nīrasākṣarā |
	duḥkhaprasādhanābhijñākṛtajñā sādhamā matā || 57.16 (= 268) ||

[163,5]

tayoś ca śayanaṃ tridhā |-
	pārśvayor unnatiṃ nītaṃ nimnamadhye priyasya tat |
	vimardaṃ sahate 'tyarthaṃ suratāsaktayos tayoḥ || 57.17 (= 269) ||
	madhyamasya punaḥ kāryaṃ śayanaṃ samabhūmikam |
	praviralāṅgasaṃsparśā nityaṃ yāti niśā yathā || 57.18 (= 270) ||
	dveṣyasya tulyam uttuṅgaṃ madhye nīcaṃ ca pārśvayoḥ |
<164>
	na śakyeta kalākalpo yatra rantuṃ nirantaram || 57.19 (= 271) ||
	ity anunnatatalpasthā bhuktā muktā vipaścitā |
	mahiṣī ratisaṃtuṣṭā pratyūṣe svagṛhaṃ yayau || 57.20 (= 272) ||

[164,4]

rājā ca prātaḥ sarvāvasarānantaraṃ paṇḍitaṃ rājñīṃ cājuhāva | siṃhāsane
ca paṇḍitam upaveśayām āsa | śubhaṃkaraṃ prati hasan vārtāprabandheneti
jagāda | kṛtakaṃ manye bhayaṃ yoṣitām iti vacanaṃ śrutvā svadoṣavismitamānasaḥ
saṃjātaḥ | sa rājñā jñātaḥ kathaṃ bhavitv iti praśnaḥ |

[164,8]

yataḥ |	dīnasyāpi gṛhe doṣe kṛte bhavati nigrahaḥ |
	kiṃ punaḥ pṛthivīpālagṛhe doṣo vimucyate || 57.21 (= 273) ||

[164,10]

uttaram | śukaḥ prāha | tataś ca sa budho rājñā jñāto 'ham iti saṃcintyeti
vāṇīm udīrayat |

[164,12]

	ugragrāham udanvato jalam atikrāmaty anālambane
<165>
	vyomnisthāpi ca durgam akṣitibhṛtāṃ mūrdhānam ārohati |
	vyāptaṃ yāti viṣākulair ahikulaiḥ pātālam ekākinī
	kīrtis te madanāvatāra kṛtakaṃ manye bhayaṃ yoṣitām || 57.22 (= 274) ||

[165,4]

iti paṇḍitapaṭhitaṃ śrutvā rājā taṃ budhaṃ tāṃ ca rājñīṃ dṛṣṭvā iti
cintayām āsa | durlabho 'yaṃ budhaḥ | sulabhāḥ khalu nārya iti vicintya
mahiṣīṃ haste dhṛtvā tasmai viduṣe dadau | uvāca ca | gṛhāṇemāṃ mahiṣīm |
paritoṣitaḥ paṇḍito 'pi mahāprasāda ity avocat |

[165,8]

uktaṃ ca |	guṇadoṣau na śāstrajñaḥ kathaṃ vibhajate janaḥ |
	kim andhasyādhikāro 'sti rūpadoṣopalabdhiṣu || 57.23 (= 275) ||

[165,10]

paṇḍito 'pi rājñaḥ prasādāt sukhaṃ bhuṅkte tayā samam | yady evaṃ prabhāvati
tvam api samaye vaktuṃ jānāsi tadā gamyatām | anyathā sthīyatām |
iti kathāṃ śrutvā prabhāvatī suptā |

iti śukasaptatau saptapañcāśattamī kathā ||

<166>

{58}

[166,1]

anyadā pradoṣe calitā prabhāvatī śukaṃ pṛcchati | śukaḥ |

[166,2]

	ratyarthini vrajādya tvaṃ rantuṃ cet samayocitam |
	duḥśīlāpativad vetsi kartuṃ gaṇapateḥ puraḥ || 58.1 (= 276) ||

[166,4]

prabhāvaty āha | katham etat | śukaḥ | asti lohapurī nāma nagaram |
tasmiṃś ca rājaḍo nāma pāmaraḥ | tasyāpi patnī parapuruṣalampaṭā duḥśīlety
āhvayā | sā ca sūtravikrayārthaṃ sakhībhiḥ sametya padmāvatīṃ purīṃ
prayāti | tataś ca grāmasamīpasthasya gaṇapates tābhiḥ pṛthak pṛthak upayācitam
uktam | tayā tu cumbanam upayācitam uktaṃ madanākrāntadehayā | sa
ca tāsāṃ prabhūtaṃ lābhaṃ cakre | tataḥ sarvābhir anyābhir ātmīyātmīyam upayācitaṃ
tasmai gaṇeśāya pradattam | tayā ca nagnībhūya cumbanaṃ kṛtam |
tataḥ kelipriyeṇa tena sā adhare dhṛtā | tasmiṃś ca dhṛte sā kukkuṭīva
tatra sthitā | taṃ ca vṛttāntaṃ tanmokṣaṇāya tadbhartuḥ sakhyo 'pahasamānā nivedayām
<167>
āsuḥ | so 'pi tad vacanaṃ śrutvā tatrāgamat | tāṃ tathāvidhāṃ
dṛṣṭvā sa vyacintayat | katham iyaṃ mucyata iti praśnaḥ | śukaḥ | tāṃ
tathāsthitāṃ dṛṣṭvā sakāmaḥ san rāsabhaṃ rantum ārebhe | tataś ca sa gaṇapatis
tathāvidhaṃ kautukaṃ dṛṣṭvā jahāsa | hasatas tasya oṣṭhau śithilau jātau |
tataḥ sā muktā satī praṇamya nijaṃ nāthaṃ tarjayantī gṛhaṃ yayau |

[167,6]

	kṛtaṃ tena rataṃ devi samayocitam īdṛśam |
	svakārye mocitā sāpi duḥśīlā vighnanāyakāt || 58.2 (= 277) ||
	samayocitam ārambhaṃ kurute yas tu kṛtyavit |
	sarvadā tu phalaṃ tasya samayajño hi śiṣyate || 58.3 (= 278) ||

[167,10]

iti kathāṃ śrutvā prabhāvatī suptā |

iti śukasaptatau aṣṭapañcāśattamī kathā ||

{59}

[167,12]

atha dinānte sā śukaṃ gamanāya pṛcchati sma | śukaḥ |

[167,13]

	gaccha devi svakāryaṃ ca kuru cintitam adbhutam |
	rukmiṇīvad vijānāsi patiṃ vañcitum uddhatam || 59.1 (= 279) ||

<168>

[168,1]

prabhāvaty āha | katham etat | śukaḥ | asti saṃgamo nāma grāmaḥ | tatra
rāhaḍo nāma rājaputraḥ sakopaḥ | tasya bhāryā rukmiṇī nāma | sa
ca tayā sārdhaṃ devayātrāyāṃ calitaḥ | sā ca narāntaraṃ kaṭākṣayantī
tena dṛṣṭā pumāṃś ca | tataḥ sa tan mithunaṃ tathāvidhaṃ jñātvā tāṃ tadanuraktāṃ
mene |

[168,6]

uktaṃ ca |	baddhabhaṇiāi kanto tahea addhacchipicchiā dhāī |
	ūsasiaṃ pi muṇijjaï chaïllajaṇasaṃkule gāme || 59.2 (= 280) || (•)

<169>

[169,1]

tāṃ tathāvidhāṃ vikṛtāṃ jñātvā ca rāhaḍo gṛham agamat | dhikkṛtya paruṣākṣarair
gṛhāntare yantritāṃ dhārayām āsa | sā ca cintayati | mama janma
jīvitaṃ yauvanaṃ ca tadā saphalaṃ yadā etasya pratyakṣaṃ narāntaram upabhokṣye |
pratijñātaṃ ca manasā dṛḍham | tata ātmīyapratijñāṃ kathaṃ nirvāhayatv iti
praśnaḥ | śukaḥ | tataḥ sā kadācit taṃ hṛdayasthaṃ naraṃ gṛhapārśve gacchantaṃ
dṛṣṭvā taṃ pratyāha | adya rātrau tvayāsmadgṛhāṅgaṇasthaciñciṇīmūle nijakāyākāragartāyām
ūrdhvaliṅginā śayanaṃ vidheyam iti | sa tatheti pratijñāya
rātrau tathā bhūtvā sthitaḥ | sā ca kāmārtā sarvakaraṇacaturā
tatra yayau | agārabhūmim uddiśya bhartāram āhvayati sma | sā
<170>
ciñciṇīcchāyāyāṃ gatvā tasya liṅgasyopari upaviśya satūṇadhanuṣaṃ
tam abravīt |

[170,3]

	dhānuṣko 'si pradhāno 'si loke khyātiṃ gato 'si ca |
	chindhi me candrikām adya pauruṣaṃ gaṇayāmi te || 59.3 (= 291) ||

[170,5]

sa ca mūrkhas tad vacanam idaṃ śrutvā saśaraṃ dhanur ādāya candrikāṃ lakṣīkṛtya
bāṇaṃ mumoca | tena mukto 'pi bāṇo nākāśagatāṃ candrikāṃ bhinatti |
adhaḥ sa vedhyād bhraṣṭaḥ | tasmiṃś ca patyāvaparāddheṣau sati sā viparītaratakṣamā
sahastatālaṃ tam idam āha |

[170,9]

	● ● ● ● ● ● ● ● ● ● ● ● ● ● ● ● ● ● ● ● ● ● ● ● |
	● ● ● ● ● ● ● ● ● ● ● ● ● ● ● ● ● ● ● ● ● ● ● ● || 59.4 (= 292) || (•)

<171>

[171,1]

rāhaḍo 'pi tām evaṃ jalpantīṃ śrutvā taṃ śaraṃ gaveṣayan ciraṃ babhrāma |
tatas tayā yadṛcchayā viparītaṃ vihitam | evam uktaś ca patiḥ |

[171,3]

	yadṛcchayā rataṃ mūrkha te puro 'dya mayā kṛtam |
	śūro hi kuhito 'si tvaṃ yāsyāmīti jagāda tam || 59.5 (= 293) ||

[171,5]

ity uktvopapatyā samānītaṃ hayam āruhya jagāma | gacchantīṃ ca tāṃ tato
dṛṣṭvā rāhaḍo 'pi lajjito viguptaś ca | tataḥ strīṇāṃ vaśagaḥ ko na
viḍambitaḥ |

[171,8]

yataḥ |	ānanarta purā śaṃbhur govindo rāsakṛt tathā |
	brahmā paśutvam āpannaḥ strībhiḥ ko na viḍambitaḥ || 59.6 (= 294) ||
	saṃsāravṛkṣamūlaṃ yāḥ pāpakandalabhūmikā |
	saṃtāpaphalapuṣpāṇi yoṣitaḥ kiṃ sukhāvahāḥ || 59.7 (= 295) ||
	māyāmūlam idaṃ sarvaṃ tasyā mūlaṃ hi yoṣitaḥ |
	saṃyogo yoṣitāṃ mūlaṃ taṃ tyaktvā ca sukhāni naḥ || 59.8 (= 296) ||

<172>

[172,1]

tasyedaṃ vacaḥ śrutvā prabhāvatī prāha |

[172,2]

	utpattikāraṇaṃ tanvī tanvī vṛddheś ca kāraṇam |
	sukhasya kāraṇaṃ tanvī sā kathaṃ kīra duṣyate || 59.9 (= 297) ||
	vinā tābhir na saṃbhogo vinā tābhiḥ sukhaṃ na ca |
	vinā tābhir na cātmānaṃ kṛtārthaṃ manyate janaḥ || 59.10 (= 298) ||

[172,6]

uktaṃ ca |	amṛtasyeva kuṇḍāni sukhānām iva khānayaḥ |
	rater iva nidhānāni yoṣitaḥ kena nirmitāḥ || 59.11 (= 299) ||
	priyādarśanam evāstu kim anyair darśanāntaraiḥ |
	prāpyate yatra nirvāṇaṃ sarogeṇāpi cetasā || 59.12 (= 300) ||

[172,10]

iti tasyā vacaḥ śrutvā śukaḥ prāha |

[172,11]

	vājivāraṇalohānāṃ kāṣṭhapāṣāṇavāsasām |
	nārīpuruṣatoyānām antaraṃ bahu vidyate || 59.13 (= 301) ||

[172,13]

etat tvayoktaṃ pativratāviṣayaṃ nānyāsu | iti kathāṃ śrutvā prabhāvatī suptā |

iti śukasaptatau ekonaṣaṣṭitamī kathā ||

<173>

{60}

[173,1]

anyadā sā prabhāvatī gamanāya śukaṃ papraccha | śukaḥ prāha |

[173,2]

	gaccha devi yadā vetsi saṃśaye kṛtyam āgate |
	vīrasya nṛpater yadvat sabhāyāṃ nṛpadūtakaḥ || 60.1 (= 302) ||

[173,4]

prabhāvaty āha | katham etat | śukaḥ |

[173,5]

	kacchādhipatinā devi tasya rājñaḥ sabhā śrutā |
	vicitrā devanirmitā sarvaratnavibhūṣitā || 60.2 (= 303) ||
	tāṃ draṣṭuṃ prahito dūto haridatta iti śrutaḥ |
	sahasraprābhṛto bhīru suratnahayahastakaḥ || 60.3 (= 304) ||

[173,9]

sa dūtas tatpurīṃ gatvā nṛpaṃ dṛṣṭvā taṃ jagāda | matsvāmināhaṃ sacitrāṃ
tava sabhām avalokayitum utkalitaḥ | rājā prāha | prātar darśayiṣye |
<174>
tato rājñā dvitīyadine dūta ākāritaḥ | sa ca sahasāgatas tāṃ sabhāṃ
vicitraratnakhacitāṃ dṛṣṭvā jalamayīṃ sthalamayīṃ veti niścetum aśaktaḥ kathaṃ
bhavatv iti praśnaḥ | śukaḥ | tataḥ sa pūgīphalaṃ puraḥ kṣiptvā sthalaṃ jñātvā
gṛhaṃ yayau | iti kathāṃ śrutvā prabhāvatī suptā |

iti śukasaptatau ṣaṣṭitamī kathā ||

{61}

[174,6]

anyadā sā śukaṃ pṛcchati sma | śuka prāha |

[174,7]

	gaccha devi gatā vetsi rantuṃ cet tvaṃ nijaṃ naram |
	yathā tejukayā pūrvaṃ kṛtaṃ ciram ākāṅkṣitam || 61.1 (= 305) ||

<175>

[175,1]

prabhāvaty āha | katham etat | śukaḥ kathayati | asti khorasamābhidhāno
grāmaḥ | tatra vaṇikputraḥ pārśvanāganāmā | tasya bhāryā rūpasaṃpannā ratalolupā
kulaṭā tejukā nāma | sānyadā sakhībhir vṛtā devayātrālokanāya
gatā surūpasyaikasya puṃsaḥ rūpaṃ prekṣya saṃgamāya manaś cakre |

[175,5]

yataḥ |	vivāhe devayātrāyāṃ rājaveśmani saṃkaṭe |
	paragehe vivāde ca devi nārī vinaśyati || 61.2 (= 306) ||
uktaṃ ca |	gṛhe 'raṇye tathā deve havye tīrthe jalāśaye |
	vivāhe cotsave nityaṃ mālinīnilaye tathā || 61.3 (= 307) ||
	yātrāyāṃ strīsamūhe ca nirjane janasaṃkule |
	pattane ca tathā grāme svacchandā dvāravartinī || 61.4 (= 308) ||
<176>
	khale kṣetre pravāse ca mārge veśmani catvare |
	praveśe nirgame rājñāṃ sadā yā kautukapriyā || 61.5 (= 309) ||
	prativeśmagṛhe śūnye rajakīsūcikīgṛhe |
	divārātrau ca saṃdhyāyāṃ durdine rājacatvare |
	śoke ca vyasane bhartuḥ svacchandā strī vinaśyati || 61.6 (= 310) ||

[176,6]

tejukā ca taṃ dṛṣṭvā bhrūsaṃjñayā āhūyedam abravīt | ahaṃ tavāsaktā paraṃ
madīyo bhartā duḥsaho niṣṭhuraś ca gṛhād bahir nirgantuṃ notsahe | ato yasmiṃs
tasmin divase 'smadgṛhadvāri ghaṭe kṣiptvā vṛściko moktavyaḥ | tadāhaṃ
vṛścikadaṣṭā bhaviṣyāmi | tvayāsmadgṛhadvāri vaidyena bhāvyam | iti saṃketaṃ
vidhāya svagṛhaṃ jagmatuḥ | tenāpi tathā kṛtam | sāpi ghaṭaṃ khaṭvocchīrṣake
kṣiptvā iti jagāda | aham anena vṛścikena ghaṭasthena daṣṭā |
<177>
iti rāraṭīti | so 'pi ca puruṣas tadā vaidyo bhūtvā tadgṛhadvāri
tasthau | tāḍaṃ bandhaü poṭṭaṃ malaü sūlaṃ pheḍaü visaṃ haraü iti jalpati |
tadā ca sā bhartāraṃ jagāda |

[177,4]

	dehi kāṣṭhāni me nātha mariṣyāmi na saṃśayaḥ |
	āhūya māntrikān vaidyān gatārtiṃ vā kuruṣva mām || 61.7 (= 311) ||

[177,6]

tatas tadbhartā gṛhād bahiḥ sthitaṃ tam ākārayām āsa | vaidyo 'pi tāṃ dṛṣṭvā
tatpatiṃ jagāda | yady eṣā kāladaṣṭā jīvati tatas tvaṃ bhāgyavān aham api
yaśaḥpātraṃ bhavāmi | vaṇig āha | vaidya prasādaṃ vidhāya enāṃ viṣarahitāṃ
kuru | tataḥ sa vaidyaḥ kenāpi kaṭukabhaiṣajyena vanitauṣṭham ālipya tatpatim
<178>
āha | aho vaṇik sarveṣām api viṣāṇāṃ samadhikaṃ mānuṣaviṣam eva |
tato viṣasya viṣam auṣadham iti kṛtvā tvam asyā oṣṭhaṃ dhāva | tato
vaṇik tathā kartum ārebhe | kṣaṇamātreṇa tasya vaṇijaḥ kaṭukauṣadhamiśrauṣṭhāsvādena
mukhaṃ kaṭukaṃ saṃjātam | tato vaṇig āha | tvam evauṣṭhaṃ dhāvety uktvā
vaṇik sthitaḥ | vaṇijo 'pi viṣaśaṅkārūḍhā | tato bahir gate vaṇiji
vaidyena sā kāmārtā yathecchaṃ bhojitā | tad anantaraṃ sā māyinī svasthābhūt |
vaṇig api kṣaṇena svastho babhūva | upakṛtaś ca vaidyas tena caraṇaiḥ
spṛṣṭvā tvadīyo 'smīti | tataḥ sa vaidyacchadmanā gṛham āyāti satataṃ
<179>
vaṇiji bahir gate bhuṅkte ca tāṃ nityam | tato bhāmini evaṃ kartuṃ vaktuṃ
ca yadi jānāsi tato yāhi |

[179,3]

	evaṃ kartuṃ ca vaktuṃ ca yo jānāti chalapriyaḥ |
	sa karotu sa yātv evaṃ kartuṃ bhoktuṃ nijaṃ hitam || 61.8 (= 312) ||

[179,5]

iti kathāṃ śrutvā prabhāvatī suptā |

iti śukasaptatau ekaṣaṣṭitamī kathā ||

{62}

[179,7]

anyadā sā prabhāvatī śukam āpṛcchati | śukaḥ prāha |

[179,8]

	priyam evānubhoktavyaṃ yāhi devi tadarthinī |
	kuhanasya yathā kānte saṃkaṭe 'si kṣamottare || 62.1 (= 313) ||

<180>

[180,1]

asti gambhīrākhyo grāmaḥ | tatra kuhano nāma rājaputra īrṣyāluḥ śūro
jaḍaḥ strīpriyo durdharaś ca | tasyābhūtāṃ dve kalatre śobhikātejikākhye
ratalolupe parapuruṣalampaṭe surūpe | tadbhartā tadrakṣaṇāya grāmād bahir nadītīre
gṛhaṃ cakre | dvārasthas te rakṣayati | anyadā sa tābhyām uktaḥ | yadā
kaścin nāpitaḥ samabhyeti tadā bhavyaṃ bhavati | tatas tenāpi bhrāmako nāpitaḥ
preṣitaḥ pratisīrāntarais tayor nakhakalpanāya | tataś ca tayoś caraṇān
tiras kariṇībahiḥsthān nāpitaḥ prakṣālayati | patiś cādūre pathi niviṣṭaḥ |
tābhyāṃ ca sa nāpitaḥ suvarṇakaṭakam arpayitvā pracchannam evam uktaḥ | etad dravyaṃ
gṛhītvā āvayoḥ kenāpi sārdhaṃ saṃyogaṃ vidhehi | divākīrtir api
tatheti pratijñāya rājaputram āpṛcchya jagāma | anyadātmamitraṃ navayauvanaṃ
<181>
kalāpātram anudgataśmaśruṃ strīveṣaṃ kārayitvā tayoḥ patyuḥ pārśve tena saha
samāgatya nāpita idam āha | mameyaṃ vallabhā | ahaṃ ca grāmāntaraṃ jigamiṣur
yuṣmadgṛhaṃ vinānyatra moktuṃ na śaknomi | yato bhavatāṃ gṛhe strīyantraṇā
bhavyā | ity ukte tena pratipannaṃ muñceti | tataś caṇḍālo 'pi taṃ
muktvā tayoḥ pārśve gato jagāda yad iyaṃ yuṣmābhir ātmīyā karaṇīyā |
tatas te taṃ caṇḍālānītaṃ jñātvā bahu menāte | sa ca divā strīrūpī
rātrau ca kāmukaḥ rājaputrakalatre prativāraṃ bhuṅkte | sa ca rājaputraḥ
strīlolupas tatsaṅgamāya spṛhayati | yayāce ca tāṃ nityam | sā tu
kapaṭastrī neti jagāda | tato rājaputrasya strītve bhrāntir utpannā | tadbhrāntim
apanetuṃ nijakalatre jagāda | devyādeśān mayā prātar mahotsavo vidheyaḥ |
<182>
tatra bhavatībhir vivastrābhis tisṛbhir api nartitavyam | tataḥ sa strīcchadmā
kathaṃ nṛtyatu | iti praśnaḥ | uttaram | śukaḥ | tantryā liṅgāgraṃ niyamya
gudamadhyagam ānamya sphuṭāṃ bhagākṛtiṃ kṛtvā patyau samāgate sahastatālaṃ
sarvā evaṃ vadantyo nanṛtuḥ |

[182,5]

	● ● ● ● ● ● ● ● ● ● ● ● ● ● ● ● ● ● ● ● ● ● ● ● |
	● ● ● ● ● ● ● ● ● ● ● ● ● ● ● ● ● ● ● ● ● ● ● ● || 62.2 (= 314) || (•)

[182,7]

rājaputro 'rthaṃ papraccha | tābhyām uktam | markaṭī kaṭisaṃdhir ucyate | tatas
tasyāṃ truṭitāyāṃ rājaputro 'nyat kalatraṃ kuryād ity arthaḥ | tato rājaputraḥ
<183>
strīcaritraparāṅmukho mūḍhadhīḥ pratītaḥ | itaras tu tathaiva strīveṣeṇa
kalatre bhuṅkte |

[183,3]

	tasmād yaḥ saṃkaṭe vetti kartuṃ vaktuṃ ca bhāmini |
	sa yātv atra yathākāmaṃ yathākālaṃ yathāsukham || 62.3 (= 315) ||

[183,5]

iti kathāṃ śrutvā prabhāvatī suptā |

iti śukasaptatau dviṣaṣṭitamī kathā ||

{63}

[183,7]

anyasmin pradoṣe prabhāvatī yāmīti śukaṃ pratyāha | śukaḥ prāha |

[183,8]

	yāhi devi na doṣo 'tra manoduḥkhe samāgate |
	tadduḥkhaśamanaṃ kartuṃ vetsi cec chakaṭālavat || 63.1 (= 316) ||

[183,10]

yathā śakaṭālena nijakuṭumbamaraṇāya samudbhavad duḥkhaṃ cāṇakyapārśvāt nandakulam
ucchedya duḥkhaśamanaṃ kṛtaṃ tathā tvam eva ● ● ● ● ● ● ● ● ● ● ● ●
● ● ● ● ● ● tasmāt tava paragṛhaṃ gantuṃ na yujyate |

<184>

[184,1]

uktaṃ ca |	uḍugaṇaparivāro nāyako 'py oṣadhīnām
	amṛtamayaśarīraḥ kāntiyukto 'pi candraḥ |
	bhavati vikalamūrtir maṇḍalaṃ prāpya bhānoḥ
	parasadananiviṣṭaḥ ko na dhatte laghutvam || 63.2 (= 317) ||

[184,5]

iti kathāṃ śrutvā prabhāvatī suptā |

iti śukasaptatau triṣaṣṭitamī kathā ||

{64}

[184,7]

anyadā prabhāvatī śukam āpṛcchati sma | so 'py āha |

[184,8]

	gaccha ced viṣame vetsi kartuṃ kiṃcit kṛśodari |
	kṛtaṃ devikayā yadvat sakhījāravimuktaye || 64.1 (= 318) ||

[184,10]

prabhāvatī prāha | katham etat | śukaḥ | asti kūṭapurābhidho grāmaḥ |
<185>
tatra rājaputraḥ somarājaḥ | tasya maṇḍukā nāma patnī priyadarśanā
narāntaralolupā | tāṃ caiko naraḥ kṛtasaṃketaḥ saghaṇṭako rātrau gṛhāṅgaṇe
bhuṅkte | tatpatir ghaṇṭāśabdaṃ śṛṇvann ekadā laguḍam ādāya pradhāvitaḥ ṣaṇḍaśaṅkayā |
tataḥ ṣaṇḍaveṣadhārī upapatiḥ kathaṃ bhavitv iti praśnaḥ | śukaḥ |
devikā nāma sakhī maṇḍukāyāḥ patiṃ ghaṇṭāśabdānusāriṇam āgacchantaṃ
dṛṣṭvā jārasya naśyato ghaṇṭālālāṃ haste dhṛtvā taṃ prati jagāda | bhāvuka
kāṃdiśīko vṛṣo naṣṭaḥ | tataḥ sa vyāvṛtya nijapauruṣaṃ patnyai kathayām
āsa | iti kathāṃ śrutvā prabhāvatī suptā |

iti śukasaptatau catuḥṣaṣṭitamī kathā ||

<186>

{65}

[186,1]

anyadā prabhāvatī śukaṃ pṛcchati | śukaḥ |

[186,2]

	yujyate gamanaṃ devi tava tatra prabhāvati |
	vetsi ced viṣame vaktuṃ sitavastra ivākulaḥ || 65.1 (= 319) ||

[186,4]

asti devi janasthānaṃ nāma pattanam | tatra nandano nāma rājā
yathārthaḥ | tatpattane śrīvatso nāma śrāvakaḥ paraṃ maheśvararataḥ | tena
anyadā vārāṇasīṃ nagarīṃ prati prasthitena saśiṣyena pathi gacchatā ekaḥ
śiṣyaḥ māṃsaharaṇāya sthāpitaḥ | anyaśrāvakair dṛṣṭaḥ sa kathaṃ bhavatv iti
praśnaḥ | śukaḥ prāha | yathā sarvaśrāvakā āgatyopaviṣṭāḥ tadāṭṭahāsaṃ
jahasuḥ | pṛṣṭaḥ sarvair jagāda | īdṛśo 'yaṃ śiṣyaḥ | mayoktaṃ māṃ saṃvartata
abuddhyā anena māṃsasya ● ● ● ● | iti kathāṃ śrutvā prabhāvatī suptā |

iti śukasaptatau pañcaṣaṣṭitamī kathā ||

<187>

{66}

[187,1]

anyadā sā prabhāvatī calitā śukaṃ pṛcchati | śukaḥ |

[187,2]

	gaccha devi na kartavyo vilambaḥ puṇyakarmaṇi |
	yadi vetsi bhaye kartuṃ subuddhir haṃsarāḍ iva || 66.1 (= 320) ||
<188>
	asti devi dharāpṛṣṭhe ramyaṃ kṣīṇanarākulam |
	daśayojanavistīrṇaṃ vanaṃ vihagavallabham || 66.2 (= 321) ||

[188,3]

tatra gavyūtivistīrṇe śītacchāye jalāśayatīrasthite vaṭe śaṅkhadhavalo
nāma haṃsarāṭ sakuṭumbo medinīṃ bhrāntvā dinātyaye śete |
<189>
anyadā teṣu haṃseṣu bhramaṇāya gateṣu pāparddhinā jālaṃ baddham | pradoṣāgatāḥ
patitāḥ sarve 'pi kathaṃ mucyante | iti praśnaḥ | śukaḥ | tatas tu
svaṃ kuṭumbaṃ tathā baddhaṃ jñātvā rātrau śaṅkhadhavalaḥ prāha | re re putrā
yadāsau lubdhakaḥ prātar bhūruhaṃ samāruhya yuṣmān avalokayati tadā bhavadbhir
mṛtakalpair ucchvāsaniḥśvāsarahitaiḥ sthātavyam | so 'pi yuṣmān mṛtān
iti jñātvā yadā bhūmau sarvān kṣipati tadā sarvair apy uḍḍīya gantavyam |
iti kṛte lubdhakaḥ prātaḥ samāyayau | tena te mṛtā iti
jñātvā bhūmau kṣiptāḥ tadā te uḍḍīya kāṅkṣitaṃ deśaṃ yayuḥ | iti
kathāṃ śrutvā prabhāvatī suptā |

iti śukasaptatau ṣaṭṣaṣṭitamī kathā ||

<190>

{67}

[190,1]

anyadā calitā prabhāvatī śukaṃ pṛcchati sma | śukaḥ |

[190,2]

	atha ced yāsi kāmārtā yāhi bhīru gatā satī |
	plavaṃgama ivātmīyaṃ vaktuṃ vetsi yathāhitam || 67.1 (= 322) ||

[190,4]

asti puṣpākaraṃ nāma vanam | tatra vanapriyo nāma vāmanavānaraḥ |
sa kadācit samudrāntamaryādājale luṭhantaṃ makaraṃ dṛṣṭvā prāha | mitra
kiṃ jīvitanirviṇṇas tvaṃ yad adya dharābhūmau samāgataḥ | iti vacaḥ śrutvā
makaro 'py āha |

[190,8]

	yasya yad vihitaṃ sthānaṃ yasya yad vetanaṃ kṛtam |
	tatraiva ramate cittaṃ tasya nānyatra vānara || 67.2 (= 323) ||

[190,10]

uktaṃ ca |	sarvasvarṇamayī laṅkā na me lakṣmaṇa rocate |
	pitṛkramāgatāyodhyā nirdhanāpi sukhāyate || 67.3 (= 324) ||
<191>
	jaṇaṇījammaṇabhūmiṃ piasaṅgaṃ jīviaṃ dhaṇāsaṃghaṃ |
	pacchimaṇiddāvirikāmiṇiṃ ca dukkhehi muñcanti || 67.4 (= 325) || (•)

[191,3]

tad ahaṃ saphalajanmā saṃvṛttas tvadīyadarśanena |

[191,4]

uktaṃ ca |	sādhūnāṃ darśanaṃ puṇyaṃ tīrthabhūtaṃ hi sādhavaḥ |
	tīrthaṃ phalati kālena sadyaḥ sādhusamāgamaḥ || 67.5 (= 326) ||

[191,6]

tasmāt sthalotpannaḥ prāṇivargas tu dhanyo yatra bhavādṛśāḥ priyavādino vartante |
iti śrutvā vānara āha | aho makara | tvam adyaprabhṛti me prāṇādhikaṃ
mitram | tvam eva sauhṛdyavacasāṃ vaktā |

[191,9]

uktaṃ ca |	yataḥ satāṃ saṃnatagātri saṃgataṃ manīṣibhiḥ sāptapadīnam ucyate || 67.6 ||

[191,10]

ity uktvā punaḥ prāha | mitra tvam adyātithir asmākaṃ bhava | iti bhaṇitvā
<192>
amṛtasadṛśāni pakvaphalāni dadau | tataḥ prabhṛti pratidinaṃ kadalīphalāni
yacchati | makaro 'pi nijadayitāyā arpayati | sā ca patiṃ
tatphalavṛttāntaṃ pṛcchati | sa ca sarvaṃ yathāsthitaṃ nivedayati | tataḥ sā
garbhānubhāvataś cintayām āsa | yo vānaro nityam īdṛśāni phalāni bhuṅkte
tasyaurasyaṃ māṃsam amṛtopamaṃ syāt | iti vicintya patiṃ prāha | mama
garbhānubhāvato vānarahṛdayapiśitabhakṣaṇe dohado vidyate | tad yadi pūrayasi
tadā jīvāmi | anyathāsaṃśayaṃ mama mṛtyur bhaviṣyati | iti śrutvā
dayitāgrahāc ca samudrataṭam āgatya vānaraṃ prāha | mitra tvadīyabhrātuḥ priyā
tvām ākārayati | asmadīyo gṛhopacāro vilokanīyaḥ | ity uktvā
viśvāsya pṛṣṭhe cāropya pracalitaḥ | vānaras taṃ gacchantaṃ śaṅkitaḥ prāha |
tatra gatena mayā kiṃ vidheyam | ity ākarṇya makareṇa cintitam | vānaro
'sau tasmāt sthānān mayā nītaḥ katham ambhonidhitaṭaṃ yāsyati tasmāt
kathayāmi | ity avadhārya yathāsthitaṃ jagāda | tato vānaraḥ kathaṃ
<193>
bhavatv iti praśnaḥ | śukaḥ | vānaraḥ prāha | bho makara | tarhi tvaṃ māṃ
tatra vṛthā nayasi yato 'haṃ hṛdayahīno bhavāmi | mama hṛdayaṃ mama
pārśve nāsti | makaraḥ | kva muktaṃ tvayā | vānaraḥ | mitra kiṃ na
śrutaṃ tvayā |

[193,5]

	sarvadodumbare vṛkṣe hṛdayaṃ vaṭabhūruhe |
	cittam asti gṛhītvā tad āgacchāmi punar jalam || 67.7 (= 327) ||

[193,7]

ity ukte tadā makaro mūrkhaḥ samudrāntam āyayau | vānaro 'pi tatpṛṣṭhataḥ
samuttīrya śākhinam ārohati sma | tato makaraṃ jagāda | gaccha gaccha |
nāhaṃ bhāvadṛśair atrastho gṛhītuṃ śakyaḥ |

[193,10]

	jalajantucarair nityaṃ jalamārgānusāribhiḥ |
	sthalajaiḥ saṃgatir na syāt dhruveti munibhāṣitam || 67.8 (= 328) ||

<194>

[194,1]

iti nirbhartsito vānareṇa makaraḥ svagṛhaṃ yayau |

[194,2]

uktaṃ ca |	utpannā yuktikāryeṣu buddhir yasya na hīyate |
	sa eva tarate durgaṃ jalānte vānaro yathā || 67.9 (= 329) ||

[194,4]

iti kathāṃ śrutvā prabhāvatī suptā |

iti śukasaptatau saptaṣaṣṭitamī kathā ||

{68}

[194,6]

athānyedyuḥ śukaṃ prāha prabhāvatī | śukaḥ |

[194,7]

	yāhi devi sukhaṃ bhuṅkṣva yadi te 'sti sahāyinī |
	vitarkasadṛśī kāle viṣame varavarṇini || 68.1 (= 330) ||

[194,9]

asti vidyāsthānaṃ nāma grāmaḥ brāhmaṇānām | tatra keśavo brāhmaṇaḥ |
tena ca snānāya gatena taṭāke ramyā vaṇikputrī dṛṣṭā | sa ca tāṃ
rantum icchati | anyadā tayā prokto dvijaḥ snānād utthitaḥ | yat tvaṃ mama
<195>
śirasi dvitīyaṃ ghaṭam āropaya | atas tena ghaṭam āropayatā tasyā oṣṭhaś cumbitaḥ |
sa ca tathā kurvan patinā dṛṣṭaḥ | nīto rājakulaṃ kathaṃ mucyatām |
iti praśnaḥ | uttaraṃ | śukaḥ prāha | atha tanmitraṃ vitarko
nāma | sa ca tatsamīpam āgagatyedam abravīt | mitra tvayā rājakulagatena
vacacety eva vākyaṃ jalpanīyaṃ nānyat | tathā kṛte ca mantriṇoktam |
nāyaṃ doṣabhāk | prakṛtir evaṃvidhaivāsya | tenaiva cottareṇa loke sādhutāṃ
gato vitarkasāhāyikabuddhyā | yadi tvam api tathā jānāsi tadā
gaccha | iti kathāṃ śrutvā prabhāvatī supta |

iti śukasaptatau aṣṭaṣaṣṭitamī kathā ||

<196>

{69}

[196,1]

anyadā prabhāvatī śukaṃ pṛcchati | śukaḥ prāha |

[196,2]

	kuru jāraṃ viśālākṣi vijāraṃ kuruṣe yadi |
	yathā vejikayā pūrvam ardhasnāte patau kṛtam || 69.1 (= 331) ||

[196,4]

asti sthānaṃ kalāsthānaṃ nāma | tatraiko vaṇiksutaḥ | tasya bhāryā ca
vejikā nāmātivallabhā | anyadā ca taṃ bhartāraṃ snāpayantī upapatiṃ
pūrvakṛtasaṃketaṃ pathi gacchantaṃ dṛṣṭvā nātra pānīyaṃ pracuram iti miṣāntaraṃ
kṛtvā pānīyānayanavyājād gṛhān nirgatā jāreṇa sākaṃ bahukālaṃ ca sthitā |
<197>
tato 'rdhasnātaṃ patiṃ muktvā tathā sthitā kim uttaraṃ karotv iti praśnaḥ |
uttaram | śukaḥ | tataḥ sā jāreṇa bhuktā svapativañcanaṃ vicintyātmānaṃ
kūpe cikṣepa | tataḥ kolāhalaḥ saṃvṛttaḥ | kūpe kāpi varākī patitāstīti
pravādaḥ saṃjātaḥ | tena tatpatis tadvacanaṃ śrutvā vyacintayat | nūnaṃ
sā matpatnī kūpe patitā bhaviṣyati | iti drutaṃ gatvāvalokayām āsa |
tatas tāṃ kūpād ākṛṣyānīyāmānayat | iti kathāṃ śrutvā prabhāvatī suptā |

iti śukasaptatau ekonasaptatitamī kathā ||

{70}

[197,8]

etāvatīnāṃ kathānāṃ paryante tadbhartā madano deśāntarād āgataḥ | tasmiṃś
cāgate sā tathaiva tasmin snehalābhūt | śuka eva mandaṃ mandaṃ paṭhati |

[197,10]

	anurāgo vṛthā strīṣu strīṣu garvo vṛthā tathā |
<198>
	priyo 'haṃ sarvadā hy asyā mamaiṣā sarvadāpriyā || 70.1 (= 332) ||

[198,2]

paraṃ madano na śṛṇoti | upahāsya tadā caivaṃ vadati | yaḥ kaścid dhitaṃ
vākyaṃ śṛṇoti karoti ca sa paratreha ca śarmabhāg bhavati | iti muhur
muhuḥ paṭhitaṃ madanaḥ śrutvā pṛcchati | tataḥ sā svayam eva śaṅkitā
kathayati |

[198,6]

uktaṃ ca |	sarvatra śucayo dhīrāḥ sukarmabalagarvitāḥ |
	kukarmabhayasaṃtrastāḥ pāpāḥ sarvatra śaṅkitāḥ || 70.2 (= 333) ||

[198,8]

āryaputra tvam eva vandyo yasya veśmani trivikramānītayugamadhyād ekaḥ śukaḥ
sarveṣāṃ lokānāṃ hitabhāṣako 'tra bandhupitṛsthānīyo viśeṣato mama |
yathā yathā sā śukaṃ stauti tathā tathā śuko lajjati |

<199>

[199,1]

uktaṃ ca |	baü jaï māraï macchalī to uṇṇaü karei |
	sīhu ju māraï matta gaa ṇahacampiā dharei || 70.3 (= 334) || (•)

[199,3]

tato madanas tad vacanaṃ śrutvāha | kiṃ tava śukenopakṛtam | katham īdṛgguṇo
'sau jātaḥ | sā prāha | svāmin | satyasya vāco vaktā śrotā
ca na labhyate |

[199,6]

uktaṃ ca |	sulabhāḥ puruṣā rājan satataṃ priyavādinaḥ |
	apriyasya tu pathyasya vaktā śrotā ca durlabhaḥ || 70.4 (= 335) ||
	mahilā capalā svāmin niḥsnehā guṇavarjitā |
	kuvikalpā tanuprajñā yathoktaṃ satyam eva tat || 70.5 (= 336) ||
	manyate sukṛtaṃ naiva patiputraparāṅmukhī |
	pūrvasnehamayī mṛdvī kṛtakāryātiniṣṭhurā || 70.6 (= 337) ||

<200>

[200,1]

uktaṃ ca |	kurvanti tāvat prathamaṃ priyāṇi yāvan na jānanti naraṃ prasaktam |
	jñātvā ca taṃ manmathapāśabaddhaṃ grastāmiṣaṃ mīnam ivoddharanti || 70.7 (= 338) ||
	samudravīcīva calasvabhāvāḥ saṃdhyābhrarekheva muhūrtarāgāḥ |
	striyaḥ kṛtārthāḥ puruṣaṃ nirarthaṃ niṣpīḍitālaktakavat tyajanti || 70.8 (= 339) ||
	saṃmohayanti madayanti viḍambayanti
	nirbhartsayanti ramayanti viṣādayanti |
	etāḥ praviśya hṛdayaṃ sadayaṃ narāṇāṃ
	kiṃ nāma vāmanayanā na samācaranti || 70.9 (= 340) ||

[200,9]

svāmin | tvayi proṣite mayā kaṃcit kālaṃ tvadviyogaḥ soḍhaḥ | paścāc ca
kusakhīsaṃgatā | puruṣāntaraṃ rantukāmayā mayā gamanavighātinī sārikā
hatā | anena śukena tu vacanaprapañcena saptati dināni sthāpitāham |
ato mayā karmaṇā pāpaṃ na vihitaṃ manasā tu kṛtam |
<201>
adyaprabhṛti tvaṃ mama jīvanamaraṇasvāmī | iti śrutvā madanaḥ śukaṃ
pṛcchati | sa āha |

[201,3]

	prayojanam avijñāya jñātvā cātha manīṣiṇā |
	sahasaiva na vaktavyam acintyo vidhinirṇayaḥ || 70.10 (= 341) ||
	vihivihiaṃ cia laddhaṃ piasaṃgo jīviaṃ dhaṇaṃ dhaṇṇaṃ |
	juttaṃ savvaṃ jaṇavaaṇaṃ viaṇaviḍambaṇā ṇihilā || 70.11 (= 342) || (•)

[201,7]

svāmin | yady api kathayituṃ na yujyate tarhi śṛṇu |

[201,8]

	mūrkhāṇāṃ madyapānāṃ ca nārīṇāṃ rogiṇām api |
	svāmin kāmāturāṇāṃ ca khinnānāṃ kopināṃ tathā || 70.12 (= 343) ||
	mattapramattabhīrūṇāṃ kṣudhārtānāṃ viśeṣataḥ |
	sukṛtaṃ skhalitaṃ cāryā na gṛhṇanti kṣamānvitāḥ || 70.13 (= 344) ||

[201,12]

uktaṃ ca bhārate |-
	daśa dharmaṃ na jānanti dhṛtarāṣṭra nibodha tān |
	mattaḥ pramatta unmattaḥ śrāntaḥ kruddho bubhukṣitaḥ |
<202>
	tvaramāṇaś ca lubdhaś ca bhītaḥ kāmī ca te daśa || 70.14 (= 345) ||

[202,2]

asyāś ca kukṛtaṃ kṣamyatām | atrārthe nāsyā doṣaḥ | kusakhīsaṅgād idam |

[202,3]

uktaṃ ca |	asatāṃ saṅgadoṣeṇa sādhavo yānti vikriyām |
	duryodhanaprasaṅgena bhīṣmo goharaṇe gataḥ || 70.15 (= 346) ||
	vidyādhareṇa tanayā bhuktā rājñaḥ purā chalāt |
	patināpi subhuktāpi nirdoṣeti vicāritā || 70.16 (= 347) ||

[202,7]

śukaḥ kathāṃ madanāgre kathayām āsa | asti jagatītale malayo nāma
parvataḥ | tasya śṛṅge manoharaṃ nāma gandharvapuram | tatra madano nāma
gandharvaḥ | tasya bhāryā ratnāvalī | tayoḥ sutā madanamañjarī | tasyā
rūpasaṃpadaṃ dṛṣṭvā devo vā dānavo vādhomukho muhyati | na ko 'pi
<203>
tadanurūpo varo labhyate yasya sā dīyate | athānyadā nāradaḥ samāyātaḥ |
so 'py asyā rūpam avalokya mūrcchitaḥ sakāmo 'bhūt | paścāl labdhasaṃjñena
ṛṣiṇā sā śaptā |

[203,4]

uktaṃ ca |	taruṇī ramaṇī ratiramyatarā pramadā sukhadā ca sadā samadā |
	yadi sā subhagā hṛdaye nihitā kva jayaḥ kva ● ● ● ● ● || 70.17 (= 348) ||

[203,6]

yad etasyā rūpe dṛṣṭe me smarajvaro jātaḥ tad iyaṃ śīlaviḍambanāṃ prāpsyate |
tato rājā praṇamya prāha | svāmin prasanno bhūtvā prasādaṃ kuru |
nārada āha | nāsyāḥ śīlakhaṇḍane doṣo bhaviṣyati na ca pativirahaḥ |
meruparvate vipulāpurīnivāsī kanakaprabho nāma gandharvaḥ | sa
tava putryā varo bhaviṣyati | ity uktvā nārado yayau | tato munivacanena
<204>
tena gandharveṇa sodvāhitā | so 'nyadā tāṃ muktvā kailāsaṃ yayau |
sāpi tadviyogārtā śilāpaṭṭe luṭhantī vastrādirahitā kenacid vidyādhareṇa
rūpātiśayam avalokya saṃyogārthaṃ prārthitā | sā taṃ na vāñchati |
tatas tena tadbhartur gandharvarūpaṃ kṛtvā sā bhuktā | tataḥ kālakrameṇa tasyā
bhartā gṛham āgataḥ | tāṃ suratasukhasaṃtuṣṭām apaśyat | paropabhuktadeheyam
iti tāṃ duṣṭāṃ matvā sāvaśyaṃ vadhyeti niścitya caṇḍikālayaṃ yayau |
yāvat tadagrato mārayati tāvad anayā phūtkṛtam | svāmini mama tvayā
varo datto yat tava gandharvacakravartī putro bhaviṣyati | tat kathaṃ putramukham
adṛṣṭvā vipatsye | evaṃ vilapantyās tasyāḥ puratas tāṃ prati devī prāha |
he gandharvavīra nāsyāḥ ko 'pi doṣaḥ | kiṃ tu vidyādhareṇeyaṃ tvadīyarūpam
ayena māyayā bhuktā | tato 'jānantyā asyā na doṣaḥ | anyac ca
muniśāpo vidyate | tata idaṃ saṃjātam | śāpavṛttāntaś ca niveditaḥ |
<205>
tato munivacanād iyaṃ nirdoṣā tvayā grāhyā | iti gaurīvacanaṃ śrutvā
sa niḥśaṅkaṃ tayā saha svasthānaṃ gatas tathaiva sukhito 'bhūt | tato vaṇikputra
yadi madvacaḥ pramāṇaṃ tadainām aduṣṭāṃ prati prasādaṃ kartum arhasi |
iti kīravacanān madanenānugṛhītā | tato haridatto 'pi putrāgamanatuṣṭo
mahotsavaṃ cakāra | tasmin mahotsave divyamālā patitā | taddarśane
śukasārikātrivikramāṇāṃ śāpamokṣāt svargagamanaṃ babhūva | madano 'pi
priyayā prabhāvatyā saha sukhāni bhuṅkte |

iti śukasaptatiḥ samāptā ||
