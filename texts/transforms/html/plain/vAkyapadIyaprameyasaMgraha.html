<html>
  <head>
    <meta charset="utf-8"/>
    <title>vAkyapadIyaprameyasaMgraha</title>
    <meta name="viewport" content="width=device-width, initial-scale=1.0"/>
  </head>
  <body>
    <div id="content">
      <h1 id="0">§ 0</h1>
      <h2 class="location-marker" id="16_1">p.16, l.1</h2>
      <p class="plain-text">|| śrīḥ || akhaṃḍavākyam akhaṃḍasyaiva vākyārthasya vācakaṃ |  tad eva nityatvāt saṃskāryaṃ | padāni tu tatsaṃskāropāyatvena tata   uddhṛtyālīkāny eva saṃskriyaṃta ity uktaṃ prāci kāṃḍe | tad idāniṃ parīkṣyate | kiṃ punar vākyam iti | </p>
      <h1 id="2,3–2,31">§ 2,3–2,31</h1>
      <h2 class="location-marker" id="16_5">p.16, l.5</h2>
      <p class="plain-text">tatra yady api vārttikakāreṇākhyātaṃ sāvyayasakārakaviśeṣaṇaṃ vākyam ity uktaṃ tathāpi tan nighātādivyavasthārthaṃ pāribhāṣikam eva na tena prakṛtavākyasya rūpanirddhāraḥ tathāpi prasaṃgāt  tad api parīkṣyate | sakārakaṃ sakārakaviśeṣaṇaṃ iti | na tv etad   vyākhyāyate vrajāni devadattety atrāmaṃtritasyeti nighāto na prāpnoti | saṃbodhanapadasya kārakatvābhāvāt tadviśeṣaṇatvābhāvāc ca |  athocyate sakārakaṃ saviśeṣaṇaṃ ceti vyākhyāyate bhavati ca saṃbodhanapadaṃ viśeṣaṇam iti | tad api na | tathā sati devadattaḥ pacati vrajatīty atrāpi pacatīty asya vrajatīty asya viśeṣaṇatvād ekavākyatvaṃ syāt | yathā snāto gachatīty atra gamanakriyāṃ prati snānasya |  avaśyaṃ cātraikavākyatā svīkāryā nighātasiddhyarthaṃ | bhavatu   vrajati pacatīty ekaṃ vākyaṃm iti cet | tathā satīhaivātiṅgrahaṇena   nighātavyāvṛttiḥ kāryety atiṅgrahaṇaṃ vyarthaṃ samānavākyādhikārād iti pūrvāparavirodho vārttikakārasya tasmād ākhyātam ity  ekatvasya vivakṣitatvam aṃgīkṛtya vārttikakṛtaitat parihṛtam   iti maṃtavyaṃ | tathāpi brūhi brūhīty atra samānavākyatāyā vārttikakāreṇāṃgīkārād idam eva vyāvarttyaṃ bhaviṣyati || || iha tāvad gām ānayety uttamavṛddhena prayojyaṃ praty ukte gavānayane  pravarttamānaṃ taṃ madhyamavṛddham upalabhya taṭastho vyutpitsur idam avagachati iyam asya pravṛttiḥ kāraṇībhūtechājanakagavānayanapravarttanājñānajanyā | tac ca jñānaṃ kāraṇāṃtarānupalabdher etadvākyajñānajanyaṃ tathā caitasmin gavānayanapraiṣe  vākyam evedaṃ śaktam iti | na ca gavādipadānām anyatrāvadhāritaśaktikatvāt tadghaṭitatvāc cāsya vākyasya padaśaktikalpanenaiva  vākyārthāvagatisiddher na vākye śaktikalpanam iti vācyaṃ | nīlapītādivividharūpasādṛśyena nīlādighaṭitam idaṃ citrarūpam iti  bhrāṃtāv api citrarūpam akhaṃḍam iva gavādipadānām anyatradṛṣṭer   bhāgasārūpyāt tadghaṭitatvabhrāṃtāv api vastuto 'khaṃḍatvād   vākyasya | tathā cākhaṃḍa eva śaktiḥ | yo pi  </p>
      <h2 class="location-marker" id="17_14">p.17, l.14</h2>
      <div class="lg plain-text">
        <span>prāthamyād abhidhātṛtvāt tātparyopagamād api |</span>
        <span>padānām eva sā śaktir varam abhyupagamyatām |</span>
      </div>
      <h2 class="location-marker" id="17_16">p.17, l.16</h2>
      <p class="plain-text">iti vadati | so pi praṣṭavyaḥ padaiḥ pratyekaṃ svārthe samā...vād  ākāṃkṣādisācivyāt tatpratītir iti | sa prativaktavyaḥ | a...kāni | tatsamudāyo vā | nādyaḥ | sahakāryaṃtaralābhe py aśaktasyāśa...bhād  vaṭāṃkuraṃ janayet | dvitīye tv asmanmatapraveśaḥ | na ca lakṣaṇayā   tadbodhaḥ lakṣaṇā hi ... vākyārthāgamakatve padāṃtarānarthakyaprasaṃgāt na ca padāṃtarasaṃnnidhānād eva lakṣaṇollekhān na  tadvaiyarthyam iti vācyaṃ | tathāpy ekaikasaṃnnidhānenobhayatra vā lakṣaṇā | ekatraiva vā | nādyaḥ | gokarmakam ānayanaṃm ānayanakarmībhūto gaur iti pratītidvayaprasaṃgāt na ca dvitīye pi  niyāmakābhāvād avyavasthāprasaṃgaḥ | na ca kārakapadasannihite kriyāpada eva lakṣaṇāṃtarasannidhāne pi vākyārthasphūrtter varṣatītyādau dṛṣṭatvāt | na ca tatrāpi bauddhaṃ sannidhānaṃ | kevalasyaiva  śakteḥ samarthayiṣyamāṇatvāt || na dvitīyaḥ vākyasyāvācakatve   lakṣaṇa... vipā...rūpatvāt tasyāḥ | na ca padārthā evāvagatā   vākyārthabodhajanakā iti vācyaṃ | teṣāṃ vākyārthagamakatvaṃ svarūpato vā 'vinābhāvatvād vā | nādyaḥ sarvadā gamakatvaprasaṃgāt |  tad...ānaṃ saṃsargabodhakam ity api na | anyāvabodhenānyabodhajanane ghaṭāvabodhād api paṭabodhaprasaṃgāt | avinābhāvāc cet |  na tarhy asya vākyārthāvabodhasya śābdatvam anumānaphalatvāt | tathā   ca vedaprāmāṇyaṃ dattajalāṃjali syāt | atha padārthajñānā   vinābhāvādijñānānāṃ pāke jvālāyā iva śabdāvāṃtaravyāpāratvā chābda   evāyaṃ bodha ity ucyate | tathā sati dhūmeṃdriyasaṃnnikarṣāvāṃtaravyāpāratvād vyāptyādismṛtīnāṃ vahnibodho pi pratyakṣaphalam  eva syāt | atha tatrānumitisāmagryā vijātīyayā vyavadhānaṃ   tarhi prakṛte pi tulyaṃ | na ca gavādipadaghaṭitānāṃ vākyānām ānaṃtyāt pratyekaṃ teṣu śaktikalpane 'naṃtaśaktikalpanāpadyeteti  gavādipadānām eva sarvavākyānusyūtānāṃ śaktikalpanāj   jyāyasīti sāṃprataṃ | tādātmyasaṃbaṃdho hy asmākaṃ vācyavācakabhāvaḥ sa cānekeṣāṃ vākyānām anekasaṃsargaghaṭitānām anādir eva |  nādyākalpitānāṃ kalpito stīti kva śaktikalpanāvasaraḥ tathā ca yathā   pade prakṛtipratyayavyutpādanaprakāro yādṛchikaḥ kalpitaḥ tathaiva vākye pi bālavyutpādanāya padavibhāgo 'sann eva kalpate iti kvānādis tatra vācakabhāvaḥ | vṛṣabhayāvakādāv anarthakapratyayavyutpādanavad anarthakapadavyutpādanam eva vākye | vṛttau caikārthyībhāvam āpannānāṃ padārthānāṃ pṛthagarthopalaṃbhas  tathā vākye pīti | yas tu manyate vṛttāv api padānāṃ pṛthagartho stīti so   śvakarṇarathakārādiśabde kam ananvitam avayavārtham aṃgīkuryāt | tasmād aśvakarṇādiśabdavad anālocitapadārtham eva vākyaṃ vākyārthagamakaṃ | artho pi pānakarasavan madhurasavac cāvibhakta evaikaḥ yathā mayūrāṃḍe viviktā eva nīlādayaḥ prākaṭyadaśāyāṃ bhedena bhāsaṃte tathaivāyaṃ vākyārtho khaṃḍo vivikta eva kalpitapadādirūpavibhāgād vākyāt sakhaṃḍa iva pratīyata iti | sa cāyaṃ vākyasphoṭaḥ dvividho bāhya āṃtaraś ceti / bāhyo pi jātivyaktibhedena dvividhaḥ jātis tu pratyekaṃ padaiḥ sphuṭataratayāvagamyate | vyaktis tv ekaivāna vayavaśabdarūpā | budhyārūḍhā vyaktis  tv ābhyaṃtaraḥ sphoṭa iti | yady api gotvādijātiḥ pratyekavyaktisphuṭavyaṃgyaiva dṛṣṭā tathāpīyam āvṛttabhramaṇavyaṃgyabhramaṇādijātivad anekair eva varṇair vyajyata iti | vyaktisphoṭe tv ekaiva gām  ānayetyādivākyavyaktiḥ | jātisphoṭe bahutve pi vākyānām uccaritair varṇais tajjāter evābhivyaktāyāḥ saṃgatigrahopāyateti | āṃtaras tu  niraṃśa eva nādarūpaḥ tatra ca niraṃśā eva vākyārthā adhyastā iti |   tathā caikasyaiva cidātmano śabdārthau kalpite rūpe āṃtare dhvanivaśād bahīrūpe iva prakāśyete iti | tathā cāṃtara evātmā nānāśaktikatvāt prāptaprakāśyaprakāśakabhāvaḥ kāryakāraṇabhāvaś ceti  sakalo yaṃ lokavyavahāraḥ |  </p>
      <h1 id="2,64–2,77">§ 2,64–2,77</h1>
      <h2 class="location-marker" id="19_17">p.19, l.17</h2>
      <p class="plain-text">evaṃ ca yathā nirarthakair niraṃśakair eva varṇaiḥ padārtho  bhivyajyate tathā niraṃśakair nirarthakair eva padair vākyārtha iti sthite   paṃcākṣepī mīmāṃsakānāṃ prasarosanīti | pratinidhikalpanaṃ | pikādiniyatapadapraśnaḥ | śrutivākyayor virodhe śrutir eva balīyasīti |  avāṃtaravākyānāṃm arthavattā | tathā karmabhedasya   vicāra ekādaśalakṣaṇīpratipādyaḥ | padāvāṃtaravākyaikaviṣayo   nopapadyeta | tathā prasajyapratiṣedhamukhyavicāraṇāni tāvat padārthanibaṃdhanāny eva tāni ca padasyāvācakatve na syur  eveti tathā hi vrīhibhir yajetetyādau yajetety ākhyātapadena   yāgakriyāvidhau pratipādite ... sānnāyyauṣadhādiyogyadravyopasthitau vrīhiśrutyā vrīhīṇāṃ viśeṣataḥ karaṇa ... pi vrīhyalābhe  prārabdhasya nityasya kāmyasya vā karmaṇaḥ samāpanāvaśyaṃbhāvāt   tatsadṛśanīvārā...t sarveṣāṃ saṃpratipannaṃ | yadi cākhaṃḍa   eva vākyārthaḥ syāt tadā yajetety asya sāmānyākṣepo vrīhir ity asya svajātīyetaravṛttiphalakakaraṇābodhanam ityādy ākāśaromaṃthāyitam eva syāt | tadā hy akhaṃḍe vākyārthe vrīhyavaruddhāyāḥ kriyāyā  vākyārthatvāt | kriyāyāś ca pratinidhyasaṃbhavān nīvārakaraṇikā kriyā na pratividhānayogyeti kāmyanityayor lopaprasaṃga iti |  tathā vanāt pika ānīyatām ity ukte pikaśabde 'gṛhītasaṃgatinā   kaḥ pika iti pṛṣṭe kokila iti prasiddhārthena padena kaś cid bo-
           dhayati pikaśabdārthaṃ | yadā ca nirastavibhāgaṃ vākyam eva vācakam   ity urarīkṛtaṃ tadā pika ānīyatām ity asya ko rtha ity evaṃ   praśne kokilānayanam ity evārtham upadiśyate | viśiṣṭānayanapade   gṛhītasaṃgatiḥ pikaśabdārthe gṛhītasaṃgatiḥ pṛchati tata evedṛśī   praśnottare saṃbhavata iti balād āgataṃ padānām eva vācakatvam iti |   kiṃ ca śrutivākyavirodhe śruter balīyastvaṃ sthāpitaṃ | śvetaṃ   chāgam ālabheteti śvetatvachāgatvayor vākyīyaḥ saṃbaṃdhaḥ | ālaṃbhanasya vidheyatvaṃ śrautaṃ | tatra kadācit śvetaguṇachāgālābhe śvetaguṇameṣalābhe tasyaivālaṃbhanaṃ meṣasyāpi tādṛśasyālābhe  kṛṣṇaguṇachāgalābhe vā tadālaṃbhanaṃ kiṃ vā tadalābhe 'nanuṣṭhānam eveti saṃdehe vākyā chvetaguṇasya chāgasyaivālaṃbhas  tadalābhe tu nālaṃbha iti prāpte śrutyā upālaṃbhasyānuṣṭheyateti   prāpte śrutivākyayor virodhe śruter eva balīyastvād alābhe śvetaguṇameṣālaṃbho kṛṣṇaguṇachāgasyaiva veti siddhāṃtitaṃ | tac ca vākyārthasyākhaṃḍatāyāṃ śvetaguṇakachāgālaṃbha eva vākyārtha iti śruteḥ pramāṇasyāprasaṃgān naiva śāstrārthaḥ sidhyed iti | kiṃ  ca | arthavādādyupetamahāvākyasyākhaṃḍārthatve vidhyapekṣitastutisamarpaṇam arthavādānāṃ kṛtyaṃ dravyadevatāsmāraṇaṃ maṃ-
           trāṇām itaraviviktakarmasvarūpapratipādanaṃ nāmnā puruṣapravarttanaṃ vidher ityādi sarvam utsaṃnnasaṃkatham eva syāt | kiṃ ca nodanālakṣaṇo rtho dharma iti sakalasya vedarāśeḥ prāmāṇyaṃ pratijñāya vedavākyajanitā pramā svata eva pramāṇam iti pratyakṣādīnāṃ  dharme prasareṇa nirdhārya śabdasya ca tatra yogyatām abhidhāyātadbhūtānām ity anena kriyāsamanvayena sarveṣāṃ padānāṃ samanvayaṃ  pradarśyārthavādāder dvārābhāvāt kriyānvayābhāvenāprāmāṇyam   āśaṃkitaṃ vidhyekavākyatvavaśena samarthya maṃtrāṇāṃ dravyadevatāsmāraṇenopayogaṃ prasādhyānumitavedamūlasmṛtīnāṃ prāmāṇyaṃ mūlaprāmāṇyenoktvā yāgenānenāhaṃ yakṣya ityādivyavahārajanakanāmadheyānām itarakriyāvilakṣaṇakriyāsvarūpapratipatyarthatvena nodanāṃtargatiṃ siddhāṃtīkṛtya nirddhāritavedaprāmāṇyaṃ pratiśabdāṃtarādipramāṇaṣaṭkena bhede sādhite śeṣaśeṣibhāvo 'vagaṃtuṃ śakya iti dvitīyādhyāyena karmabhede niṣkṛṣṭe phalavatkarmasannidhipaṭhitānāṃ vihitānāṃ prayājādīnāṃ kratvaṃgatayā śeṣatāṃ pratipādayituṃ śrutiprabhṛtiviniyojakapramāṇatadbalābalaciṃtādi samāpya gṛhītāṃgabhāvānāṃ karmaṇāṃ dadhyānayanādy  āmikṣāprayuktaṃ vājinaprayuktaṃ veti prayojakāprayojakabhāvam upapādya śrutyarthapāṭhādiḥ karmaṇāṃ kramaṃ nirūpyāyam ayaṃ  sāṃgena sakrameṇa karmaṇādhikriyeteti nirṇayenopadeśaṣaṭke samāpte   vihitetikarttavyatāke aiṃdrāgneyādiṣu sāmānyato viśeṣataś cātideśikaṃ vidhyaṃtam upapādyātideśāprāptāv ajñānāder dṛṣṭārthatayā  kṛṣṇalādiṣu dvārābhāvena bādhe bhihite pradhānabhūtāgneyādiṣaḍyāgārthapūrvaḥ paścād vānuṣṭhitaiḥ prayājādibhiḥ sarveṣāṃ  taṃtreṇopakāra iti pratipādite yadyadartham ārabdhaṃ tad anyad apy   ekenaiva prayatnena saṃbhavalāghavābhyāṃ niṣpādayatīti paśvartham   anuṣṭhitāḥ prayājādayaḥ paśupuroḍāśayāgasyāpy upakurvaṃtīti   dvādaśe dhyāye pratipāditaṃ tatra sarvasyā apy asyā vicāraṇāyāḥ padāvāṃtaravākyabhedanibaṃdhanatvād akhaṃḍavākyavādino majjetayor abhāva... </p>
      <h2 class="location-marker" id="21_32">p.21, l.32</h2>
      <p class="plain-text">tathā hi yatrārthinoḥ kāryeṇa saṃbhavinā prayojanatvena nirjñātasāmarthyayor anyataraprayuktenārthenāparo bhisaṃbadhyamānaḥ  kṛtārthatvāt pṛthakprayojakatvaṃ na labhate sa prasaṃgaḥ | tad   yathā agniṣomīyasya vapayā pracaryāgnīṣomīyaṃ paśupuroḍāśam   ekādaśakapālaṃ nirvapantīty atrāgnīṣomīyapaśvarthaḥ prayājānuyājavidhyaṃtaḥ prasaṃgād agnīṣomīyaṃ paśupuroḍāśam apy  upakaroti | śāstre pi sarvanāmaśabdaḥ saṃjñātvenoccāritaḥ   prasaṃgān ṇatvābhāvam api sūcayatīti |  </p>
      <h2 class="location-marker" id="22_7">p.22, l.7</h2>
      <p class="plain-text">yatrārthinaḥ sarve prayojakabhedenāvṛtyā vā yo rthaḥ pratipattavyaḥ  tam artham ekam eva saṃbhavāl lāghavāc ca prayojayaṃti tat   taṃtraṃ yathā pradhānabhūtā ye ṣaḍyāgā āgneyādayaḥ tadarthaṃ ye   prayājādayaḥ te pūrvaṃ paścād vā kṛtāḥ sarveṣāṃ taṃtreṇopakārakā bhavaṃtīti | śāstre pi bhinnārthayos taparaśabdayos  taṃtreṇoccāraṇaṃ | evaṃ tatra lakṣaṇeṣv api taṃtralakṣaṇaṃ   saṃkhyāsaṃjñāyāṃ rūpaviśeṣānurodhāt pradeśeṣv api taṃtreṇaiva yugapad ubhayapravṛttir iti | taṃtralakṣaṇapratiyogino pi savṛttibhedayor udāharaṇaṃ | saptadaśa sāmidhenyo bhavaṃtīty āvṛttyā sāmidhenīnāṃ saptadaśatvaṃ triḥ prathamām anvāheti vacanāt |  śāstre pi saṃprasāraṇasaṃjñāyāṃ vā vākyārthaḥ saṃjñī varṇaś ca sakalavākyāvṛttyā vyākhyāyate | bhedas tu saṃmārgasya pratigrahaṃ  śāstre tu na veti vibhāṣety asya kvacid vidhimukhena pravṛttiḥ kvacin niṣedhamukheneti | </p>
      <h2 class="location-marker" id="22_21">p.22, l.21</h2>
      <p class="plain-text">bādhas tu arthitvāt sāmānyopadeśād vobhayaprāptisaṃbhave dṛṣṭādṛṣṭārtham aprāptyanumānaṃ | tad yathā kṣudupaghātārthaṃ  kukkuṭasāmānyabhakṣaṇe prāpte py abhakṣyo grāmakukkuṭa   iti niṣedhād grāmyakukkuṭabhakṣaṇasya prāptasyāpi bādhaḥ | loke pi   dadhi brāhmaṇebhyo dīyatāṃ takraṃ kauṃḍinyāyeti viśeṣeṇa   takradānena sāmānyaprāptadadhidānabādhaḥ | śāstre karmaṇy aṇ   āto nupasarge ka iti kapratyayena viśeṣavihitena sāmānyataḥ   prāptasyāṇo 'pravṛttyanumānaṃ | samuccayas tu tulyabalānām avirodhinām ekatrāvasthānam | tad yathā brāhmaṇebhyaḥ pādyam  ācamanīyaṃ dadhyād iti pādyācamanīyayoḥ | śāstre pi kṛdādisaṃjñānāṃ | </p>
      <h2 class="location-marker" id="23_9">p.23, l.9</h2>
      <p class="plain-text">vikalpas tu tulyabalānāṃ viruddhānāṃ | yathā vrīhibhir  yajeta yavair yajeteti | śāstre ṇvultṛcau | vidhipratiṣedhayos   tv atulyabalatve pi vikalpo bhavati | atirātre ṣoḍaśinaṃ gṛhṇātītyādau | śāstre tūbhayatra vibhāṣāgrahaṇeṣu | </p>
      <h1 id="2,78">§ 2,78</h1>
      <h2 class="location-marker" id="23_13">p.23, l.13</h2>
      <p class="plain-text">ūhas tu prakṛtau samarthānāṃ vikṛtau sāmarthyābhāve vikṛtyanusārapadavibhaktyupādānaṃ | yathāgnaye iti padasya sthāne sūryāyeti padasya | vyākaraṇe ṃgasyeti ṣaṣṭhyaṃtasya yathāyathaṃ ato  dīrgha ityādau kva citv abādhenaiva saṃbaṃdho yathā yajamānaṃ daṃḍena dīkṣayati mekhalayetyādau | śāstre bahugaṇavatuḍati  saṃkhyā ṣṇāṃtā ṣaḍ iti |  </p>
      <h2 class="location-marker" id="23_19">p.23, l.19</h2>
      <p class="plain-text">atideśas tv anyadharmaprāpaṇaṃ | sa dvividhaḥ sāmānyato  viśeṣataś ceti | tatra sāmānyato nyatra prasiddhā dharmā viśeṣe tidiśyaṃte   sa sāmānyātideśaḥ sa yathāgneyavat saurya iti vede | ekadevatākatvasāmyād āgneyadharmātideśaḥ | śāstre tu ṣoḍhā rūpādibhiḥ prakāraiḥ dvirvacane cītyādau prasiddhaḥ | </p>
      <h1 id="2,79">§ 2,79</h1>
      <h2 class="location-marker" id="24_4">p.24, l.4</h2>
      <p class="plain-text">adhikāraḥ punar arthitvasāmarthyaśāstrāparyudastatvādirūpaḥ tadvāṃś cādhikārī | yathāgnihotraṃ juhuyāt svargakāma ityādau  brāhmaṇādir avyaṃgo dhītavedo dhanavān svargakāmaś ca | śāstrasya tu   śabdārthapuruṣadharmeṣv adhikāraḥ tatra śabdo dvedhā | sādhur   asādhuś ca | sādhur api śāstrīyaḥ prāyogikaś ca | śāstrīyo pi pratipādyaḥ   pratipādaka ubhayarūpaś ceti | tatra pratipādyo yathā | dādharttyadau nipātitaḥ pratipādakas tu prakṛtipratyayādirūpaḥ | ubhayarūpas  tu itavyaśabdaḥ | prāyogiko pi laukiko vaidikaś ca | tathā cāsādhunā saha ṣaṭ ṣaṭ bhedāḥ śabdasya | tatra vyākaraṇasya pratipādyeṣv  adhikāraḥ | na prakṛtyādiṣu na hi te vyutpādyāḥ kiṃ tu   vyutpatyupāyāḥ | artho ṣṭādaśadhā vastumātram abhidheyaś ca |   abhidheyo pi śāstrīyo laukikaś ca so pi viśiṣṭāvagrahasaṃpratyayahetus tadviparītaś ca | mukhyaḥ kalpitarūpo viparyāsaś ca | vyapadeśyo vyapadeśyaś ca | satvarūpo satvarūpaś  ca niścitalakṣaṇo vivakṣāprāpitasannidhānaś ca | abhidhīyamānaḥ   pratipādyamānaś ca | abhisaṃhito nāṃtarīyakaś ca | tatra vastumātram anabhisaṃhito rthaḥ | samīhitas tv abhidheyaḥ | tatraiva ca  śabdasyādhikāraḥ | sa dvedhā śāstrīyo laukikaś ca | śāstrīya   āpoddhārikaḥ laukikas tv akhaṃḍaḥ | laukike cārthe śabdasyādhikāro na śāstrīye | śāstrīyo hi pauruṣeyaḥ parikalpitaḥ atathābhūto pi śabdasādhutvanimittabhāvena pratipādakatvena vijñāyate |  ataś ca tasya vyabhicāre 'py avyabhicāra eva smartṝṇāṃ vākyā ata evā'niyatāvadhi smaryate vyākhyātṛbhiḥ | viśiṣṭāvagrahasaṃpratyayahetur yathā | kaṃsaṃ ghātayati | baliṃ bandhayatīti |  atra hy artho na tathābhūto pi tu viśiṣṭākāreṇaiva   saṃpratyayagocarīkṛto vyavahāraviṣayatām anupatati | tadviparīto bahir   eva sthito yathā gauḥ śukla iti | mukhyas tu sāsnādimati gośabdaḥ | jāḍyādiguṇaprati... gauṇaḥ | yathā gaur vāhīka iti |  vyapadeśya āpoddhārika eva | jātir vā dravyam eva veti vakṣyamāṇatvāt | avyapadeśyas tv akhaṃḍārthaḥ satvabhāvam  āpanno vyapadeśyasya tv āpoddhārika eva | asatvabhūto vākyārthalakṣaṇaḥ | sthitalakṣaṇas tu rājapuruṣa ity atrākhaṃḍaḥ | vivakṣāprāpitas  tu rājñaḥ puruṣasyeti viśeṣaṇaviśeṣyabhāvasya yatheṣṭatvāt | abhidhīyamānas tu rājasakha iti | atra hi rājñaḥ sakheti vivakṣite pi rājāsya  sakhety arthād abhihitam eva | abhisaṃhitas tu gośabde jātidravyarūpaḥ | nāṃtarīyakas tatraiva varṇākṛtyādiḥ | ta ete rthadharmāḥ |  puruṣadharmās tu vaktṛtvapratipattṛtvādayaḥ | tatra vaktṛdharmā   ābādhāsūyādayaḥ pratipattṛdharmās tu kutsyamānatvaprabhṛtayaḥ | tatra śāstrasya plutidvirvacanādividhāne dhikāraḥ pūrvoktaviparīteṣu tu na śāstrasyādhikāraḥ || </p>
      <h1 id="2,80">§ 2,80</h1>
      <h2 class="location-marker" id="25_20">p.25, l.20</h2>
      <div class="lg plain-text">
        <span>kramas tu śrutyādibhiḥ ṣoḍhā</span>
      </div>
      <h2 class="location-marker" id="25_21">p.25, l.21</h2>
      <p class="plain-text">tatra śrauto yathā | hṛdayasyāgre vadyatītyādir agre thaśabdoktaḥ |  śāstre pi parasmaipadānāṃ ṇalityādau yathāsaṃkhyaparibhāṣaikavākyatālabdhaḥ |  sāmarthyād āgataḥ krama ārthaḥ | yathāgnihotraṃ juhoti yavāgūṃ pacatīti | śāstre pi guṇakarmaṇi lādividhir iti | atra hi gavā  karmaṇā duheḥ pūrvaṃ yogaḥ tataḥ payasaḥ na hy anupādāya   gāṃ paya āhartuṃ śakyaṃ |  </p>
      <h2 class="location-marker" id="26_5">p.26, l.5</h2>
      <p class="plain-text">pāṭhakramas tūccāraṇakrama eva | yathā samidho yajati tanūnapātaṃ yajatītyādi yathāpāṭham anuṣṭhānaṃ || śāstre pi  vipratiṣedhe param ityādau |  </p>
      <h2 class="location-marker" id="26_8">p.26, l.8</h2>
      <p class="plain-text">kāṃḍakramas tu yenaiva krameṇa yājyānuvākyāmnānaṃ tenaiva  krameṇāgneyādīnāṃ saṃnniveśāt saṃbaṃdhaḥ | śāstre dvirvacanakāṃḍāt saṃprasāraṇakāṃḍaṃ | tad eva vipratiṣedhe pūrvaṃ patati | </p>
      <h2 class="location-marker" id="26_12">p.26, l.12</h2>
      <p class="plain-text">pravṛttikramas tu yenaiva krameṇa brāhmaṇe samāmnātās  tenaiva yathāsvaṃ coditaṃ kāryaṃ labhaṃte | yathā saptadaśa prājāpatyāṃs tūparān ajān ālabhetety atra saptadaśānāṃm ajānāṃ  krameṇa prokṣaṇaviśasanādaya āmnātāstatrānuṣṭhātrā yaṃ paśum   ālabhya prokṣaṇam anuṣṭhitaṃ tam evārabhya viśasanādīnām anuṣṭhānam iti | śāstre yathā bhāṣya uktaṃ yayaivānupūrvyārthānāṃ  prādurbhāvaḥ tayaiva śabdānām iti | yathā mṛdvyā paṭvyety atra   prathamaṃ liṃgasaṃbaṃdhāt strīpratyaya utpadyate tataḥ karmatvasaṃkhyāyogāt tṛtīyaikavacanam iti tayaivānupūrvyā yaṇādikāryapravṛttir iti | </p>
      <h2 class="location-marker" id="26_22">p.26, l.22</h2>
      <p class="plain-text">pratipattikramas tu yathā pradhānayāgāḥ pūrvam uktā apy  avāṃtarayāge nivarttanānurodhenaiva pratipattim upārohaṃti |   śāstre pi luṅlaṅlṛṅkṣv aḍ udātta ity aṭ yady api prathamam   upalabhyate tathāpi prathamaṃ dhātvādipratipattis tato ṭa iti |  </p>
      <h2 class="location-marker" id="27_3">p.27, l.3</h2>
      <p class="plain-text">prayogakramas tu | darśapūrṇamāsābhyām iṣṭvā somena yajeteti | śāstre tu ḍukṛñ iti yathānupūrvyā ñādaya upalabdhās  tayaivetsaṃjñāṃ labhaṃte |  </p>
      <h2 class="location-marker" id="27_6">p.27, l.6</h2>
      <p class="plain-text">buddhikramo yathā prayājādīnāṃ pradhvastānāṃ budhyaiva saṃkalanam iti | śāstre tu iko yaṇ acītyādāv uccaritapradhvastānāṃ  budhyaiva saṃkalanam iti | tathā ca bhāṣyaṃ |  </p>
      <h2 class="location-marker" id="27_9">p.27, l.9</h2>
      <div class="lg plain-text">
        <span>buddhau kṛtvā sarvāś ceṣṭāḥ karttā dhīras tatvannītiḥ |</span>
        <span>śabdenārthān vācyān dṛṣṭvā buddhau kuryāt paurvāparyam || iti |</span>
      </div>
      <h2 class="location-marker" id="27_12">p.27, l.12</h2>
      <p class="plain-text">eṣāṃ kramāṇām ekatropasthitau balābalaṃ pradarśyate | prathamaṃ  bhojayitavyas tato bhyaṃjanam ity ārthe krame 'bhyaṃjanasya   pūrvaṃ prāptāv api śrautena tasya bādhaḥ | kvacit tu kramo na vivakṣyate   | yathānuṣṭhātṝṇāṃ kramo nimittavaśād iti | śāstre tv atiprasaṃgo   guṇavṛddhipratiṣedhe kṅitīti vārttike |  </p>
      <h2 class="location-marker" id="27_17">p.27, l.17</h2>
      <p class="plain-text">śeṣaśeṣibhāvas tu vrīhyarthatvād avaghātasya śeṣatvaṃ vrīhīṇāṃ tu  śeṣitvam iti | so pi śeṣaḥ kaścid ārād upakārakaḥ kaścit tu saṃnipatyopakārakaḥ tatrārād upakārakaḥ prayājādir apūrvadvārā | sannipatyopakārakas tu kriyāsvarūpanirvāhakaḥ puroḍāśādiḥ | śāstre  tu dhātukartrādiviśeṣaṇāni dhātukartrādayaś ca | bhedo pi tāvad balāhakād vidyotata iti balāhake vidyotata ity apādānādhikaraṇaśaktikṛto loke | śāstre pi vivakṣāvaśād āśritaḥ | ayaṃ ca śaktivyāpārabhedaḥ | śaktibhedas tu dhanuṣā vidhyatīti | atra hi garbhīkṛtāpādānasaktiḥ karaṇaśaktividhyarthabhedena vyāpriyate | na hy anāśritāpādānaśaktikasya dhanuṣo vedhane karaṇatā saṃbhavati | ata  evātra saṃjñayor vipratiṣedho varṇitaḥ  </p>
      <h1 id="2,87">§ 2,87</h1>
      <h2 class="location-marker" id="28_3">p.28, l.3</h2>
      <p class="plain-text">tathākhyāteṣu dhātvabhihitāyāḥ kriyāyāḥ pratyayavācyakartṛbhede sati tatsaṃbaṃdhāt tasyā api bhedaḥ | pacataḥ pacaṃtīti | vede  pi yajati dadāti juhotītyādau śabdāṃtarādipramāṇaṣaṭkena bhāvanābhedād apūrvabhedaḥ | kvacid abhedo pi | yathā paktvaudanam  bhuṃkta ity atra kartṛkarmaṇoḥ kriyābhedaḥ prāpto pi na vivakṣitaḥ   samānakartṛvācitvāt pratyayaśruteḥ | tathāsyate devadatteneti | atra bhāve lakāra utpannaḥ sādhanabhedānupādānāt kriyābhedam api gamayituṃ na śaknoty ekasmin pade | bhedābhedau ca  kvacid vāstavau | kvacit tu vivakṣānibaṃdhanāv eva | vivakṣāpi kvacil   laukikī kvacit tu prāyoktrī tathā ca pūrvokta... yabhedabhinnacaturviṃśatilakṣaṇī padāvācakatve vāṃtaravākyānaṃgīkāre ca ni..  prasajyapratiṣedhaḥ tatra ca vākyabhedo py āvaśyako   yathā ... .. abrāhmaṇaḥ somavikrayī āto nupasarge   ka iti ... dau | kvacin mukhyaḥ padaprayogaḥ | kvacil lakṣaṇayā | yathā yathā yajamāno dhvaryuṃ pratipra... tathā vyāptinyāyo pi kvacid ekaśruti dūrāt saṃbuddhāv ityādau sāṃketikalaukikasaṃbuddhigrahaṇā...yāgavyāptyā | tathā gauravalāghave  kvacid āśrite | yathā pṛṣodarādīni prasiddhasādhupadapratipādane   ca laghur upāyaḥ | prātipadikād anabhihite karmaṇi dvitīyetyādir guruḥ | vede tu taṃtraprasaṃgādiṣu laghuḥ | āvṛttau guruḥ |  triḥ prathamām ityādau | kvacid adhyāhāro chidreṇa pavitreṇetyādau | śāstre pi karttari kṛd ityādau | kvacin niyamo  yathā vrīhīn avahaṃti patiḥ samāsa evetyādau | kvacit tu yogyatā   yathā jyotiṣṭome traivarṇikānāṃ | uḥ sthāne aṇ iti yogyatayā   prasaṃgāvasthāyāṃ | kvacil liṃgād vākyaśeṣād vā saṃdigdhārthanirṇayo   yathāktāḥ śarkarā upadadhāti tejo vai ghṛtaṃ | svadhitināvadyati sruveṇāvadyatīti | vyākaraṇe oḥ puyaṇjītyādāv apara iti vākyaśeṣāṇ ṇau kṛtaṃ sthānivad ity arthalābhaḥ | kvacit tu vākyavibhāgenānyatra saṃbaṃdhaḥ | yathārthavādānāṃ prāśastyena vāyavyam ityādeś ca vidhyavaruddhabhāvanayā |  śāstre pi viyātasya bhāvo vaiyātyam iti prakṛtiḥ pratyayād   vibhajyate | evamādayo pi vākyārthaprayojanāprakārāḥ padārthavibhājanopāyabhūtāḥ padasyāvācakatve āvayor utsannasaṃkathā  eva syur iti  </p>
      <h2 class="location-marker" id="29_15">p.29, l.15</h2>
      <p class="plain-text">|| cha || || śrīḥ || iti vākyapadīyaprameyasaṃgrahe paṃcākṣepī  samāptā | || cha ||  </p>
      <h1 id="2,88–2,108">§ 2,88–2,108</h1>
      <h2 class="location-marker" id="29_17">p.29, l.17</h2>
      <p class="plain-text">|| atrābhidadhmahe || na vayaṃ kalpitapadāvāṃtaravākyabhedaṃ jānīmaheyenaite paryanuyogāḥ prādu syuḥ || kiṃ tu vastuto niravayavam api padam iva yadṛchākalpitaprakṛtivibhāgaṃ vyutpatyarthaṃ vākyam api saṃgatisaṃvedanāya kalpitapadāvāṃtaravākyabhedam ācakṣmahe | vedāṃtina iva vāstavabhedābhāve pi kalpitanīlapītabhedaṃ | anyathaihikāmuṣmikabhogasādhanān nivṛttiḥ śravaṇādau  ca pravṛttir na syāt | iṣṭāniṣṭabhedābhāvena jñānapūrvakanivṛttipravṛttyor anudayāt | tatvaṃ padayoś ca śodhitayor akhaṃḍārthapratipattir vākyān na syāt | na ca kalpitapadādivibhāgasya na tātvikavākyārthajñānopāyatā yukteti vācyaṃ | asatyasyāpi kalpitabhedasyāpi  cakṣurāde rūparasādipratītihetutvāt | pratibiṃbasya vyāvahārikasatyatvarahitasyāpi biṃbapramāhetutvadarśanāc ca | svabuddhikalitasyāpi dhyeyaviṣṇvādimūrttyādes tatvajñānahetutvāc ca | tathā  kalpitair eva padair avāṃtaravākyaiś ca pūrvoditapratinidhyādyupapattau   vṛthā paṃcākṣepī galagarjanaṃ | śramāyaiva | na ca gām ānaya   gāṃ badhānetyādau pratyabhijñānaikasya gośabdasya svārtham avagatyāśvam ānayetyādau ca dṛṣṭasyānayanapadārthasya gām ānayetyādau pratīteḥ ato 'khaṃḍārthateti śakya...tavrīhyādipadasya lokaprasiddhārthopādānena yajetety asyāpi tadarthopādāna ..  vanāt pika ānīyatām ity etad vanād vṛkṣa ānīyatām ity anenātyaṃtavilakṣaṇam eva | tathā...tau pikaśabdārtham evājñātaṃ  pṛchatīti yuktam eva | yadi ca yāṃśe vākyaṃ tadā padasyekārāṃtasyaiva   godugdhavikāradṛṣṭaśaktikasya dadhy ānayetyādau vikṛtasya   tadarthāpratyāyakatvād yakārāṃte pi bhinnaśaktir bhavatāṃ kalpanīyā   syāt | evaṃ gām ity atra gā ity asya gavety atra gavity asya gaur   ity atraukārāṃtasya gobhir ity atrokārāṃtasya citragur ity atrokārāṃtasyetyādibahuśaktikalpanābhāro bhavatām api mastakam āskaṃdati |  na ca chinnapuchasya śuno jātakucāyāś ca yoṣāyāḥ pratyabhijñānena tattajjātyabhivyaṃjakatvavad vikṛtasyāpi gośabdasya gośabdajātyabhivyaṃjakateti sāṃprataṃ | tathā saty upacayāpacayatve śabdānāṃ  nityatābhyupagamo bhavatāṃ hīyeta | mama tu dadhi paśyetyādau apodhṛtasya dadhipadasyācy api pare prasaktasya sthāne dadhiśabdabuddhiḥ prasajyata iti nānityatāprasaṃgaḥ | tad uktaṃ | </p>
      <h2 class="location-marker" id="30_31">p.30, l.31</h2>
      <div class="lg plain-text">
        <span>sarve sarvapadādeśā dākṣīputrasya pāṇineḥ |</span>
        <span>ekadeśavikāre hi nityatvaṃ nopapadyata</span>
      </div>
      <h2 class="location-marker" id="31_2">p.31, l.2</h2>
      <p class="plain-text">iti | tathā cāvāṃtarapadavākyāpoddhārā chrutyādivirodhe  pūrvapūrvabalīyastvam arthavādādyavāṃtaravākyānāṃ stutyādyarthatā   bhedādilakṣaṇavicāraprasaktiś cāpatitaiveti na kāpy anupapattiḥ |   tathā ca pravibhāgaśūnyam akhaṃḍaṃ vākyaṃm abhyupagaṃtavyam iti | evaṃ ca pratisaṃsargaṃ vākyānāṃ bhinnatve py ekaḥ kiṃvarṇako dhāvatīti praśnadvayottaratvena śveto dhāvatīty asakṛt  pravṛtte pi taṃtreṇobhayavākyābhivyakter arthadvayapratītyavirodhaḥ | śāstre pi cokāla ity abhedaśrutyāśrayaṇe pi tatpratyāyyānāṃ tritvād yathāsaṃkhyopapattis tathātrābhedaśrutyā dvayor vākyayor upasthitir iti | yady evaṃ lṛluṭor ity atra lṛ iti pratyāyyayor  dvitvāt saṃkhyātānudeśo na syāt | na | lṛ ity utsṛṣṭānubaṃdharūpasāmyenobhayor apy ekabuddhyaiva grahaṇāt pratyāyyapratyāyakabhedasyāvivakṣitatvāt | ata eva yasyeti cety atra na saṃkhyātānudeśaḥ | tathā ca yathokāla ity atra trīṇi vākyāny upaplavaṃte |  evaṃ śveto dhāvatīti dve vākye iti saṃtoṣṭavyaṃ | tathā ca yathā   kācādidoṣāc cakṣuṣo nānārūpāvabhāsakatvam evaṃ saṃhitāvaśād ekasyāpi nānāśabdāvabhāsakatvaṃm iti | tathā ca halaṃtyam ity atra hal iti taṃtreṇobhayārthasamarpakaṃ śrutisāmyād vā  || || chaḥ || || śrīḥ ||  </p>
      <h1 id="2,120–2,186">§ 2,120–2,186</h1>
      <h2 class="location-marker" id="31_21">p.31, l.21</h2>
      <p class="plain-text">idam idānīṃ nirūpyate | apoddhṛtād gavādipadād vyaktyākṛtyādīnāṃ pratītau kva śaktir iti kva vā nāṃtarīyakatayopasthitir  iti | tatrākārādiṣu śabdād upasthiteṣv api na śaktikalpanā | yad dhi prayojakaṃ śabdasya tad eva tasya vācyaṃ | itarat tu nāṃtarīyakaṃ |  saṃsthānavarṇaviśeṣādīnām anekatvāt | gotvasya tu sarvatraikatvād   avyabhicārāt tasyaiva vācyatā | yady api ca gavādau kathaṃ cin   mahiṣyādivilakṣaṇaṃ saṃsthānaṃ niyataṃ | tathāpi na tad vācyaṃ |   nāṃtarīyakatayaiva rūpādivat tatpratīteḥ | na ca jātyabhivyaṃjakatvāt   tasya vācyatā caṃdanatvajātyabhivyaṃjakasyāpi gaṃdhādeś caṃdanaśabdavācyatvāt | tasmāj jātivyaktī eva vācye | tatrāpi jātiḥ svarūpeṇa  vyaktir gotvayogāt | gauḥ svarūpeṇa na gauḥ kiṃ tu gotvābhisaṃbaṃdhād gaur iti | tathā ghṛtatailādiṣu biṃdau samudāye ca  saṃsthānaviśeṣābhāve pi tattachabdaprayogād ākārasyāniyatatvaṃ | ātmādiśabdeṣu tu dūrata eva ākārapratītir iti | tathā ca yatrākāraviśesapratītiḥ śabdāt tatra nāṃtarīyakatayā jātyā  kṣiptatvād iti maṃtavyaṃ | yathā caṃdanaśabdād gaṃdhapratītāv api na   tasya vācyatā kiṃ tv avinābhāvabalāt pratītir iti | nanu yadi tailādayo jātiśabdāḥ kathaṃ bhāṣya uktaṃ samudāyeṣu hi pravṛttāḥ śabdāḥ  avayaveṣv api varttaṃte | tad yathā tailaṃ bhuktaṃ ghṛtaṃ   bhuktam iti | tathā hy uktaṃ |  </p>
      <h2 class="location-marker" id="32_13">p.32, l.13</h2>
      <div class="lg plain-text">
        <span>na jātiguṇaśabdeṣu mūrtte bhedo vivakṣitaḥ |</span>
        <span>te jātiguṇa saṃbaṃdhabhedamātranibaṃdhanā</span>
      </div>
      <h2 class="location-marker" id="32_15">p.32, l.15</h2>
      <p class="plain-text">iti tatrocyate susaṃskṛte parichinne ghṛtādau padād ghṛtaśabdaḥ samudāye pravṛtto sau saṃskāranibaṃdhano na jātiprayukta iti tadekadeśe samudāyādhyāropāt pravarttate | tad uktaṃ </p>
      <h2 class="location-marker" id="32_18">p.32, l.18</h2>
      <div class="lg plain-text">
        <span>saṃskārād upaghātād vā vṛtto ktaparimāṇake |</span>
        <span>tailādau jātiśabdo tra samatvād avagamyata ||</span>
      </div>
      <h2 class="location-marker" id="32_20">p.32, l.20</h2>
      <p class="plain-text">iti || tathā ca yaḥ śabdo yad avalaṃbya pravṛttas tadapāye sau gauṇa  iti | gośabdas tu gotvāpāye eva gauṇo na śṛṃgādyapāye 'taḥ khaṃḍamuṃḍādāv api mukhya eva | tasmād avyabhicārī śabdārthaḥ | itaras  tu gamyamāno gauṇo veti || || yadā jātir vyaktir vā prātipadikārthas tadā   vibhaktayaḥ karmatvasaṃkhyādīnām abhidhāyakāḥ | pañcakanāmārthapakṣe tu dyotikā eveti maṃtavyaṃ | prakṛtipratyayasamudāyād  eva saṃkhyādiviśiṣṭād arthapratītis tathāpi vyutpattyarthaṃ   pratyayārthatāpratipādanaṃ | nanu samudāye katham eṣa viveko 'yaṃ   prakṛtyartho yaṃ pratyayārtha itīti cet | na | anvayavyatirekābhyām ity avehi | tathā prakṛtipratyayasamudāyād viśiṣṭapratītāv  api vaktuḥ ... rmaikatvādi vyabhicarati vṛkṣatvaṃ tu na vyabhicarati ataḥ sa eva tasyārthaḥ ... eva tasyārtha iti | yatra tv  anvayavyatirekābhāvo ... tad uktaṃ vārttike | bhāvakarmakarttāraḥ sārvadhātukārthā iti cen niyamānupapattir atadarthatvāt |  vikaraṇārthā iti cet kṛtābhihiteṣu vikaraṇābhāva iti | yatra tu   prakṛtipratyayayoḥ pṛthagarthābhidhāyitvaṃm aupagava ityādau tatra   pṛthag evārthakalpaneti | so yam apoddhāraḥ pṛthagarthadarśana eva   nānuvṛttivyāvṛttimātreṇa | kūpayūpasūpādau śabdamātrānuvṛttivyāvṛttyor apy arthānuvṛttyor abhāvāt | tad evaṃ śakyānvayavyatirekāv āśrityāpoddhāreṇa prakṛtipratyayādyarthakalpanam iti | yatra  ca niyatenaivārthena pratyayapravṛttis tatra niyata evārtho nvākhyāyate |   yatra tv aniyatenāpy arthena pravṛttis tatra yathāprakṛtyarthapratyayārthānusāreṇa samudāyapratītiḥ | yathā giriśaśabdādau | sa hi mahādeve pravarttamāno girisaṃbaṃdhitvena vā giriśayanena vā pravarttamāna ubhayasyāpi tatra sadbhāvāt tatra pravarttituṃ śakta eveti  | tathā yathaika eva mārgo vṛkṣavalmīkādibhiḥ nānāvaktṛbhir upadiśyamāno pi jñāyate tathaiva giriśo yaṃ | śabdānāṃ nānānvākhyāne  pi vākyapratipattir iti | ata eva gaur iti gavater garjater gamer nānāvaktṛbhir nānai va pradarśitaṃ | vastutas tu gaur ity ayaṃ śabdaḥ  svarūpeṇaiva gavi pravṛttaḥ | ata evaukthikā āhuḥ | atha kasmād gaur   ity ucyate | gaur ity eva hi gaur gavi varttate iti | ataś ca svarūpamātraprayuktāḥ sarve śabdā ity avyutpattipakṣa eva jyāyān iti | nanu  vyutpattipakṣe gamer gamanaṃ gaur ity akhaṃḍesu prakṛtitvānvākhyāne kim ete śabdā vastuto bhinnā abhinnā vā | yadi bhinnāḥ  pratyekam anvākhyeyāḥ satyaṃ bhinnā eva lāghavārthaṃ tu śabdasā rūpyeṇānvākhyānam iti | ata eva yajatīṣṭam ityādau  yajījyor bhedād bhinnāv evaitau kaiś cin niyataviṣayau pradarśitau |   itthaṃ lāghavārthaṃ yajim evopadiśya saṃprasāraṇādipradarśanena tasyaiveṣṭa ityādirūpapradarśanaṃ | vidūrāñ ñya ityādau tu  vaiḍūryasya vidūrāt prabhavatve pi vālavāyād utpannasyaiva vidūraśabdādeśena vaiḍūryarūpasiddhiḥ kṛtā | evaṃ viśravaṇaravaṇayor api pradarśitaṃ | ato bhede bhede vopāyamātratvenānvākhyānasya  nānātve pi na ko pi doṣa iti | bhedāśrayaṇe sāmānyam āśrityābhede   tv abhinnarūpāśrayaṇeneti || || dhātūpasargasaṃghātasya kriyāvācakatve py aḍādīnām vyavasthāyai bhedakalpanaṃ | vastutas tu  samudāyaḥ kriyāvācitvād dhātuḥ | prāpacad ityādāv aḍāgamasya prāk   pacer dṛṣṭatvād viśiṣṭasya tu dhātutve tata eva pratyayotpattau tasyaivāṃgatvāt samudāyāt pūrva evāḍāgamaḥ syāt | ataḥ svaprakriyāsiddhyartham eva pṛthaktvakalpanaṃ yatra tu samudāyāt  pūrvo ḍāgamo dṛśyate tatra samudāyasyaiva dhātuṣu pāṭhaḥ yathāsaṃgrāmayateti ato ..pṛthaktvam iti | ata eva ca dhātūpasargakāryāṇām aṃtaraṃgatāpi | tataḥ suḍādiṣv ādāv eva ka..karmaṇi lakāraḥ samudāyasyaiva sakarmakatvāt | asmiṃś ca pakṣe  ... bhāṣyaṃ | anyathā kṛtvā māṃsaudane pravarttaṃte 'nyathā   ca śuṣkaudana...mataṃ nirvṛttasvarūpā hi kriyā viśeṣaṇasaṃbaṃdham anubhavati tannirvṛttis tu kāraka... kriyāyām  ākhyātena pratipāditāyāṃ viśeṣaṇāpekṣāyāṃ prādibhiḥ saṃbaṃdha iti |   ata eva sādhanaṃ kriyāṃ nirvartayati tām upasargo viśinaṣṭīti asmiṃs tu pakṣe 'ḍ abhyāsavyavāye pīti samāraṃbhaṇīyaṃ  | ṣatvatukor asiddha iti tu nāraṃbhaṇīyaṃ | pūrvavādī tv amuṃ doṣam evaṃ pariharati | bījakṛtalākṣārasasecanena kṛto bījapākaḥ  phalakāle yathā raktavarṇapariṇāmena bījasyopakaroti tathā bhāvisādhanasaṃbaṃdhaniṣpādyā niṣpannatāṃkurarūpeṇa varttamānatayaiva viśeṣānubhave bījam ato labdhaviśeṣaṇasaṃbaṃdhāyā eva tasyāḥ  sādhanayogenābhivyaktimātraṃ bhavatīti || ||  </p>
      <h1 id="2,187–2,190">§ 2,187–2,190</h1>
      <h2 class="location-marker" id="35_8">p.35, l.8</h2>
      <p class="plain-text">athedaṃ vicāryate | upasargā nipātāś ca kiṃ dhātvabhihitārthadyotakāḥ kiṃ vā tadapratipādite rthe śaktā iti | atra kaś cid āha | prakarṣālpatvaviśiṣṭasya pākasya pacinaivābhihitatvāt prakaraṇādiviśeṣaniyāmakatvam eva prādīnām anyathā kḷptānekaśaktikalpanāprasaṃga iti | pratiṣṭhata ityādau dhātor gatinivṛttivācinaḥ tadviruddhārthāpratyāyakatvāt tena gatinivṛttāv abhihitāyāṃ prasya  tanniṣedhavāciteti | tan na | dhātūnām anekārthatvasya kḷptatvāt tiṣṭhater eva gativācitayārthaviśeṣaniyāmakatvena dyotakatvasyaivocitatvāt | tathā ca prayogaḥ | pratiṣṭhata ity atra  praḥ dhātvabhihitārthaviśeṣaniyāmakaḥ pratvāt | prapacatīti pravad iti | tiṣṭhatir anekārtho dhātutvāt | pacativad iti | adhyāgachati paryāgachatītyādau tv adhiparyoḥ pṛthagarthavācitvadyotakatvayor  abhāvād yāvakādivat samudāyasyaivārthavatteti || ||  </p>
      <h1 id="2,192–2,195,_2,188">§ 2,192–2,195, 2,188</h1>
      <h2 class="location-marker" id="35_21">p.35, l.21</h2>
      <p class="plain-text">nipātās tu dyotakāś cādayaḥ te ca pūrvaṃ paścād vāvasthitāḥ tathā cānumānaṃ | cādayo na vācakāḥ kevalaprayogānarhatve sati  padatvāt | prādivad iti | pratyayenaikāṃtikatāparihārāya padatve satīti viśeṣaṇaṃ | na ca rājapuruṣāyāṃcakāretyādāv ativyāptiḥ  anekārthībhāvāpannatve satīti viśeṣaṇāt | kiṃ ca | casya samuccayavācitve ghaṭānāṃ samuccaya itivat ghaṭānāṃ ca ity api prayogaḥ  syāt | ata ete yatpadānvitāḥ prayujyaṃte tadarthasyānyasamuccitasya pratipādakā iti | yady evaṃ anyasamuccitaghaṭādeḥ pratipādane  satvavacanatvān nipātasaṃjñā na syāt | naitat | śabdaśaktisvābhāvyād ebhir uktaḥ samuccito satvabhūta eva pratīyate yathā pacatīty  anenoktaḥ pākaḥ pāka ity anenoktaḥ satvarūpo pi śobhanāḥ samuccitā ityādau viśeṣaṇalābhavat cokte na viśeṣaṇalābhaḥ niyataparataṃtratvena viśeṣaṇasaṃbaṃdhāyogyatvāt | nanv eṣāṃ dyotakaṃ  yady upasargavad anyārthaniyāmakatvaṃ | tarhi dhātoḥ prakarṣagatyādivācakatvavad ghaṭādipadānāṃm api samuccayārthavācakatā syāt |  atha cādīnām evāsāv arthaḥ kā nāmaiṣāṃ dyotakatā | athānyasannidhānenaiva svārthasamarpaṇaṃ dyotakatā | tathā hi samuccayādiśabdāḥ kevalā api uccāritāḥ svārthasamarpaṇena kasyety ākāṃkṣāyāṃ samuccayinām utthāpayaṃti | na tathā ca ity ukte kasya ko veti  jāyate ākāṃkṣā idam eva caiṣāṃ dyotakatvaṃ yad anyapadopasaṃdānena svārthasamarpakatvaṃ | pratyayānāṃ tv anyopasaṃdānena svārthasamarpakatve pi nānyapadopasaṃdānena tat | tarhi vācakataiṣārthād  āgatā dyotakatāpadena bhavadbhir apalapyata iti | satyaṃ svātaṃtryeṇa vācakebhyaḥ kiṃ cid vailakṣyaṇyam āsthāya dyotakatāvyavahāro sya | īdṛg eva cāthaśabdasyāpi prastāvadyotakatvaṃ | yathā  prastāva ity ukte kathāyā ityādi saṃbaṃdhyaṃtaraṃ saṃbadhyate naivam athety ukte kasya kiṃ veti jijñāsodeti śabdānuśāsanādipadasānnidhye tu prastāvādyavagater athaśabdo dyotaka ity ucyate | na tu śabdānuśāsanapadenoktasya prastutam ity adhyāhṛtapadenoktasya vā prastāvasya vyavasthāpakam iti | tathā ca kaiyyaṭe  adhikāraḥ prastāvaḥ prāraṃbhaḥ tam athaśabdo dyotayatīty anenaivābhiprāyeṇoktaṃ | vākyapadīye py etādṛg eva tan nirṇītaṃ iti |  tathā ca tatroktaṃ saṃbhavinam artham anabhivyaktam abhivyaṃjayan   dyotaka ity ucyate | abhivyaktiś cānyārthākāṃkṣotthāpakatvaṃ | svasvasaṃbaṃdhiṣaṣṭhījanakatvaṃm anyāpārataṃtryaṃ viśeṣaṇādiyogaś ceti | tatra yathā samuccayādiśabdeṣu naivaṃ  caśabde | tad uktaṃ co na samuccayavācī ṣaṣṭhyanupajanād asatvavacanāc ca | ekenānabhidhānāt prayoganiyamād guṇāśravaṇād iti |  tasmāc cādīnām aupasaṃdānikī śaktir iva dyotanam iti | yat tu kaścid   āha | pūrvam abhihitam arthaṃ prākaṭyena pradarśayan dyotako yathā   dvaṃdve pūrvapadenoktam evārthaṃ dyotayan dvitīyaṃ padam   iti | naitat sāraṃ || sāmānyopakrameṇāpi viśeṣaprayogadarśanāt | yathā   gārgyo brāhmaṇa iti || ||  </p>
      <h1 id="2,197–2,221">§ 2,197–2,221</h1>
      <h2 class="location-marker" id="37_9">p.37, l.9</h2>
      <p class="plain-text">karmapravacanīyās tu na dyotakā nāpi vācakāḥ kiṃ tu yatkriyāvaśād yaḥ saṃbaṃdho nyena yasminn upajātaḥ tasya kriyāpadasyāśravaṇe pi tatkṛtatvasya saṃbaṃdhe niyāmakaḥ | dvividho hi saṃbaṃdhaḥ gamyamānakriyājanitasaṃbaṃdhapūrvakaḥ | śrūyamāṇakriyājanitasaṃbaṃdhapūrvakaś ceti | ādyo yathā rājñaḥ puruṣa  iti | atra hi na svarūpataḥ puruṣo rājñaḥ saṃbaṃdhī guṇa iva dravyasya |   kiṃ tu bharaṇādikriyānimittakaḥ | yadahar evāsau hitaṃ vetanaṃ   na dadāti tadahar evāsau na tatsaṃbaṃdhī | ato śrutām api gamyamānāṃ bharaṇādikriyāṃ nimittīkṛtya saṃbaṃdhaḥ smṛtipatham avatarati | kvacit tu śrūyamāṇayaiva kriyayā saṃbaṃdhaghaṭanaṃ | yathā mātuḥ smaratīti .. saṃbaṃdhaḥ sa ca śrūyamāṇasmaraṇakriyānimittakaḥ | na ca karma...rthetyādīnāṃ vaiyyarthyam iti śaṃkyaṃ | samāsasaṃjñānām a...vighaṭananimittam atra samāsādīti | luṅvidhānochedāyaiva  sūtrāṇām āraṃbhāt .... adhīgarthadayeśāṃ karmaṇīty asya   pratyudāharaṇaṃm anupapannaṃ | guṇānāṃ karaṇatvasyaiva pratīter iti vācyaṃ | karaṇa..mātur guṇānām ity eva vivakṣitatvāt |  anyathā hi karaṇatākarmatvayoḥ saṃdeha syād iti | tathā ca harim anu   surā ityādau surāṇām anunā sevyasevakabhāve saṃbaṃdhe suramanobhilaṣitadānakriyāgarbhe śrute pi niyamaḥ kriyate | sevālakṣaṇaiva  saṃbaṃdhaghaṭiketi | śākalyasya saṃhitām ityādau tu hetuhetumadbhāvasaṃbaṃdha ityādi | ata eva karma kriyāṃ proktavaṃtaḥ  karmapravacanīyā ity anvarthamahāsaṃjñākaraṇam iti | nanv eṣāṃ   kriyāpadākṣepakatvam evābhyupagamyatāṃ kiṃ saṃbaṃdhaniyāmakatveneti cet | na | tathā sati prādeśaṃ viparilikhatīty atra ver iva  vimānakriyākṣepeṇa karmataiva syāt | prādeśaṃ vimāya parilikhatīti hi tatrārthaḥ | tathātra harim anu harim anugachaṃtīty arthe karmatvād eva dvitīyāsiddhau karmapravacanīyayoge dvitīyeti sūtravaiyyarthyaṃ syāt | ataḥ saṃbaṃdhamātravivakṣayaiva prakṛtaprayogāṇāṃ pravṛttau tatsaṃbaṃdhaghaṭakakriyāviśeṣāvasthāpakatvam  evaiṣāṃ yuktam iti | tathā ca saṃbaṃdhe ṣaṣṭhiprāptau tadbādhanāya   dvitīyāvidhānam api yujyata iti | dṛṣṭaś ca dhātor ākṣepo pratyayajann   iti | atra tv apratiṣṭhitā ayajann ity arthaḥ nimittaviśeṣāvachedakā   evaite | adhi brahmadatte paṃcālā iti | paripālanakriyā hi nimittaṃ   svasvāmibhāvasya sādhinā vyajyate | abhimanyur arjunataḥ   pratīty atra parākramādikṛto nukāryānukaraṇabhāvaḥ pratinā prakāśyata ityādi sarvatra yojyaṃ | tad evaṃ saṃbaṃdhabhedakatve karmapravacanīyānāṃ siddhe kvacit suḥ pūjāyām ityādinā tadabhāve pi karmapravacanīyasaṃjñopasargasaṃjñābādhena ṣatvādinivṛttyarthaiva | tathā ca </p>
      <h2 class="location-marker" id="38_25">p.38, l.25</h2>
      <div class="lg plain-text">
        <span>kriyāyā dyotako nāyaṃ saṃbaṃdhasya na vācakaḥ |</span>
        <span>nāpi kriyāpadākṣepī saṃbaṃdhasya tu bhedaka</span>
      </div>
      <h2 class="location-marker" id="38_27">p.38, l.27</h2>
      <p class="plain-text">iti tad evam apoddhṛtānāṃ nāmākhyātopasargāṇām arthaḥ pradarśitaḥ | akhaṃḍārtham eva tu vākyaṃ || || khaṃḍārthatāyāṃ tu  gaurakharakṛṣṇasarpādiśabdebhyo jātipratītir na syāt | avayavārthamātram eva pratīyeta | kiṃ ca rājapuruṣa ityādāv ekārthībhāvāpanne rthe yady avayavamātrāt tatpratītir ucyate tadā teṣāṃ pṛthagarthatvasyaiva dṛṣṭatvād ekārthībhāvo viśeṣaṇaviśeṣyabhāvena  pratītir iti viruddham āpadyeta | adhistrītyādau tv adhikaraṇavṛttitādher adṛṣṭacarī kalpanīyā syāt | citragur ityādāv anyapadārthasya śabdasyaiva pratītir na syāt | citragopade hi svārtham abhidhāya  nivṛttavyāpāre kenedānīṃ tatsvāmī pratīyeta | samudāyeneti cet |   rājñaḥ puruṣa ity atrāpi tathāstv iti balād āgatākhaṃḍārthatā | kiṃ   ca | prajñuḥ saṃjñur ityādau jñuśabdasya jānuvācakatā kva   dṛṣṭā | yenāsmāt tatpratītiḥ syāt | ihaiva dṛṣṭeti viśiṣṭād eva sāstu  kim akḷptajñuśabdārthakalpanayeti || || evaṃ akhaṃḍavādino svamate samarthite 'trāpi paṃcākṣepī khaṃḍavādināṃ labdhāvakāśā  śira udghāṭayati | tathā hi | yadi pratyekaṃ nārthavattā tarhi devadattayajñadattaviṣṇumitrā bhojyantām ity atra devadattādipadānāṃ  pṛthagarthatvābhāvāt | samudāyasya cāvibhaktārthakatvād bahvarthatvābhāvād bahuvacanānupapattir iti ced ayam atra samādhiḥ |  yathā kṛtaikaśeṣa eva śabdo gargā ityādau svaśaktyā bahvarthavṛttir   evaṃ dvaṃdvaśabdo pi samudāyo nira...d bahvarthavṛttir iti |  </p>
      <h1 id="2,222">§ 2,222</h1>
      <h2 class="location-marker" id="39_20">p.39, l.20</h2>
      <p class="plain-text">nanu tathāpi bahvarthavṛtto dvaṃdvapadasaṃghāte bhujikriyānvayo bahuṣv anvayaṃ saṃbhavād alabhamānaḥ pratyekaṃ nāvatiṣṭheta .... padārthasadbhāve nanvita eva prasajyeteti dvitīyaṃ  codyaṃ | tatrāpy uttaraṃ | yathā brāhmaṇā bhojyaṃtām ity ekaśabdenaikākāreṇa .. bhujikriyāsamudāye nvayam asaṃbhavād alabhamānā pratyekam avatiṣṭhate | evam ihāpi dvaṃdvāt samudāye  pratipanne pi buddhiparikalpitapravibhāga .. samāśrayaṇena   pratyekam eva vākyaparisamāptiḥ |  </p>
      <h1 id="2,223–2,224">§ 2,223–2,224</h1>
      <h2 class="location-marker" id="40_5">p.40, l.5</h2>
      <p class="plain-text">nanu janapadatadavadhyoś cetyādau tachabdena dvaṃdvapadārtha  eva parāmṛṣṭo vākyārthavyatirekeṇa padārthasadbhāve tatparāmarśo yujyate ity avaśyaṃ dvaṃdvapadānām aṃgīkāryeti tṛtīyaṃ codyaṃ | tatrāpi parihāraḥ | syād etat yadi dva .. padārthaparāmarśena janapadāvagatir avagamyeti syād eṣa doṣaḥ | vayaṃ  tv akhaṃḍād asmād akhaṃḍam eva pratīmaḥ | upāyatvena padārthavijñānam iti na kāpi doṣakalāpīti | tad uktam | </p>
      <h2 class="location-marker" id="40_12">p.40, l.12</h2>
      <div class="lg plain-text">
        <span>yad aṃtarāle vijñātuṃ padārtheṣūpajāyate |</span>
        <span>pratipatter upāyāsau kramavān avadhāraṇāt ||</span>
      </div>
      <h2 class="location-marker" id="40_14">p.40, l.14</h2>
      <p class="plain-text">iti .. vākye padānāṃm apṛthagarthatve dhavakhadirapalāśā chidyaṃtām ity ukte kramasyāpratīter ekadaiva chidyanuṣṭhānaṃ prasajyeteti caturthaṃ codyaṃ | tatra parihāraḥ | yathā  khadiraḥ chidyatām ity ekakhadirachede nodite pi śākhādikrameṇaiva   chedo naikasminn eva kṣaṇe sarvasyāpi chedanaṃ saṃbhavati |   khadirādisamudāyasya yugapa chettum aśakteḥ krameṇaiva   chedanam iti  </p>
      <h1 id="2,225">§ 2,225</h1>
      <h2 class="location-marker" id="40_21">p.40, l.21</h2>
      <p class="plain-text">nanv asmin parvate dhavakhadirapalāśā chidyantām iti samudāyārthe  tadekadeśachedenāpi noditānuṣṭhānaṃ prayojyātmānaṃ   kṛtakṛtyaṃ manyaṃte tan na prakalpeta samudāyachedasya noditatvāt tadekadeśamātre cānuṣṭhānād iti paṃcamaṃ | tad apy  abhadraṃ | yathānaṃteṣu brāhmaṇeṣu satsv api brāhmaṇā bhojyaṃtām   iti noditānuṣṭhānaṃ tad ekadeśe pravartyate | tathehāpi dvaṃdvavācyasamudāye ṃtargatāvayavapravarttitāpi chidikriyā na śabdārthaparityāgahetur iti | </p>
      <h1 id="2,226–2,249">§ 2,226–2,249</h1>
      <h2 class="location-marker" id="41_7">p.41, l.7</h2>
      <p class="plain-text">nanu yadi samudāyasyaiva vācyatvaṃ tarhi kathaṃ pūrvapadārthapradhāno vyayībhāva ityādir vyavahāro bhavatāṃ samaṃjasa iti  paṃcamaṃ | tad api vicārāsaham | pūrvapadārthādiprādhānyasyābudhabodhāya pravṛtteḥ kalpanā tān praty eva | na vastutaḥ  anenaivābhiprāyeṇa mahābhāṣye nañsamāse pūrvapadārthādiprādhānyaṃ vicāritam | nañarthābhidheyasya sakalajanaprasiddhatvād vikalpānupapattiḥ syād iti ... taḥ | ataḥ sarvo yam  apoddhāraḥ kālpanika eva ... tatra prakṛtyartham api pratyaya evābhidadhātīti vaktavyam a.. tadā śaptipau saṃhatyaivārtham āhatuḥ | kvacit tu juhotītyādau kevala... pratyayādi kalpanā na vāstavī kiṃ tu kalpanāmātram iti kiṃ ca śāstra  .. prakṛtitvenety avyavasthitam eva prakṛtipratyayādivibhāgakalpanam iti | na ca vācyaṃ | vastuta eva .. abudhabodhanasya vāstavena rūpeṇa karttum aśakyatvād āvidyika evopāyo ṃgīkārya iti balād āyātatvāt | ...tā eva | tasmād upāyā chāstrāṇi  jijñāsūnām abudhānāṃ pratāraṇā eva paraṃ tair asatyām evāvidyām   utsṛjya satyaṃ vidyāsvarūpaṃ brahma prāpnoti kiṃ ca yadi   padārthasaṃsargamātraṃ vākyārthas tarhi vāyur vai kṣepiṣṭhetyādīnāṃ vidhyanvayāt pūrvaṃ pratipannasyārthasya tyāga... ca  syāt | stutipradhānāsu niṃdāsu niṃdāpradhānāsu ca stutiṣu padārthasamanvayamātrapratītau stutiniṃdā... padārthasaṃsargasyaiva  vākyārthatve brāhmaṇaṃ na hanyād ityādau padārthavirodhād vākyārthapratītir eva na syāt | brāhmaṇaṃ neti .. api ca  vṛkṣaśabdād vṛkṣasattāpratītau nāstīty asyāsattāpratipādakasyānvayābhāvād vṛkṣo nāstīti vākyārtho durghaṭaḥ syāt..tīyete naño  vaiyarthyaṃ | tathā coktaṃ |  </p>
      <h2 class="location-marker" id="42_12">p.42, l.12</h2>
      <div class="lg plain-text">
        <span>satāṃ ca na nirodho sti so satsu ca na yujyate |</span>
        <span>jagaty anena nyāyena nañarthaḥ pralayaṃ gataḥ ||</span>
      </div>
      <h2 class="location-marker" id="42_14">p.42, l.14</h2>
      <p class="plain-text">iti.. ghaṭabuddhir atra na kāryety arthaḥ | tan na | śabdasya  budhyarthatvābhāvāt | jātāyā ghaṭabuddher aniṣedhād ajātāyāś ca niṣedhānupapatteḥ | atha mithyātvaṃ nañā ghaṭabuddher  ucyate | tad api na paryudāsaprasajyapratiṣedhābhyāṃ mithyātvālābhāt | atha nañābhāvamātraṃ s nañaḥ prāk prayogaḥ syāt |  atha ghaṭa ity api viśeṣasamarpaṇārtham ucyate tarhi sāmānyataḥ prasaktau viśeṣasamarpakaṃ niyamārtham ..ti | tasmān niṣedhavatsu vākyeṣv ananvayād itara padavaiyyarthyaprasaṃgād akhaṃḍārthataiva jyāyasīti kiṃ ca udahāri bhagini yā tvaṃ śirasānaḍvāhaṃ vahasi sā tvaṃ sācīnaṃ kuṃbham abhidhāvantam adrākṣīr ityādau pratīyamānapadārthānvayaviruddhaiva vākyārthāt  pratipattiḥ ..ti | api ca  </p>
      <h2 class="location-marker" id="43_4">p.43, l.4</h2>
      <div class="lg plain-text">
        <span>iṃdor lakṣma smaravijayinaḥ kaṃṭhamūlaṃ murārir dignāgānāṃ madamalamaṣībhāñji gaṃḍasthalāni |</span>
        <span>adyāpy urvīvalayatilaka śyāmalimnānuliptāny udbhāsaṃte vada dhavalitaṃ kiṃ yaśobhis tvadīyaiḥ ||</span>
      </div>
      <div class="lg plain-text">
        <span>he helājitabodhisatva vacasāṃ kiṃ vistarais toyadhe nāsti tvatsadṛśaḥ paraḥ parahitādhāne gṛhītavrataḥ |</span>
        <span>tṛṣyatpāṃthaparopakāraghaṭanādaurmukhyalabdhāyaśobhāraprodvahane karoṣi kṛpayā sāhāyakaṃ yan maroḥ ||</span>
      </div>
      <h2 class="location-marker" id="43_12">p.43, l.12</h2>
      <p class="plain-text">iti stutiniṃdāpradhāneṣu vākyeṣu pratīyamānapadārthānvayarūpasya vākyārthasyāyogād viśiṣṭasyaivāsāv artha iti yuktam u...yamānasaṃsargopāyaka evābhimato vākyārtha iti maṃtavyaṃ | pūrvaṃ  bādhād vichinnasya punaḥ saṃgrathanānupapatteḥ || ||  </p>
      <h1 id="2,250">§ 2,250</h1>
      <h2 class="location-marker" id="43_16">p.43, l.16</h2>
      <p class="plain-text">idānīm apoddhārāśrayaṇena gauṇamukhyavibhāgaḥ pratipādyate | tatra kecid eka eva śabdo nānārtha ity āhuḥ | apare rthabhedā  chabdabheda iti | tatrāpi dvau pakṣau | padapadārthasatyatvaṃ kalpitatvaṃ ceti | </p>
      <h1 id="2,251–2,284">§ 2,251–2,284</h1>
      <h2 class="location-marker" id="43_20">p.43, l.20</h2>
      <p class="plain-text">tatraikaśabdadarśane piśabdasyaupacāritvaṃ prasiddhyaprasiddhikṛtaṃ  | svarūpārthavatvena bāhyārthavatvena veti pra...bhedavādimate ceti dvādaśa pakṣāḥ | tatraika eva śabdo nānānimittaiḥ pravṛtto nānārtho rthaprakaraṇādivaśāt tu viśeṣāvasāya iti mate śabdaḥ sāsnādimati gotvena nimittena pravarttate tathā vāhīke pi jāḍyādinā  | tatra sāsnāmati prasiddhatvān mukhya ity ucyate vāhīkādau tv aprasiddhatvād gauṇa iti | yathaiko maṃtraḥ svātmani budhyādau devatāyāṃ ca pūjādau anekaśaktiyukto niyata eva prayujyate | tathāpi gośabda iti | kecitv āhuḥ | gośabdasyārtho gotvam eva tam asau  kadāpi na vyabhicarati | gotvam eva tu kvacid vāstavaṃ kvacid āropitam   iti ... tad vāstavam evālaṃbya śabdasya pravṛttis tatrāsau mukhya ity ucyate 'nyatra tu gauṇa iti | ataḥ śabdasya mukhyatvagauṇatve  nāropāropavattve eveti | atha vā svarūpam eva sarvatra śabdānāṃ vācyaṃ tat tu sāsnāmati vāhīke cāropitaṃ samānam eva tathā  prasiddhyaprasiddhivaśād gauṇamukhyabhāva iti | bhedavādinas tu pūrvoktair eva prakārair mukhyagauṇavyavasthāṃ bhinnānām  eva pratipādayaṃti | tathā cohitād deva ājyaṃ śuddham   asīty asmān maṃtrād devīr āpa ityāder bhinnā eva tāvatā ca na   teṣām avedatvam | vaidikenaiva liṃgenohitatvāt | tathā ca liṃgādyanumitir ādirūpo yathā vaidikā barhir devasadanam ity anena  barhir lunīyād iti tathohitā api maṃtrāḥ paṭhitās tv apaṭhitānām   upalakṣaṇam iti | yad vā dvāv api śabdasyārthau mukhyo gauṇaś   ca | yo rthāṃtaram avalaṃbya pravarttate sa mukhyaḥ yas tu sāsnādimadarthagatajāḍyādyarthāvalaṃbanena pravṛttaḥ sa gauṇa iti  skhaladgatitvāskhaladgatitvābhyām eva gauṇamukhyavyavahāra iti |   akhaṃḍavādimate tu gogatadharmāvachinno vāhīka ity akhaṃḍārtho pi   gaur vāhīka iti vākye poddhṛtapadapadārthāprasiddhinimitta eva gauṇavyavahāra iti | kecit tu mukhyasadṛśe pravṛtter gauṇatvaṃ viparyāsena pravṛttinimittasya pravṛtter gauṇa ity  āhuḥ viparyāso pi buddhikṛto na tv iṃdriyadoṣakṛto nyathā śuktikāyāṃ rajatapadaprayogo gauṇaḥ syād iti | yad vā gośabdasyobhayavācakatve pi prasiddhe prayujyamānaśrutimātreṇa tam  arthaṃ pratyāyya skhaladgatir ity ucyate | padāṃtarasamabhivyāhārāt | nā...yaṃ pratipādaka .. yathā khaḍgaṃm ānayety ukte khaḍgasa... vya.. sāsnādimati  ... varṇasārūpa... svarūpasya veti | na... ity   atra yady arūpya ...vīna... tau gauḥ saṃpadyata   ity atrāsatyāvasthāropite gauṇārthataiva | ata evaud iti pragṛhyasaṃjñāyāḥ prāptir nāsty eva padakārye vāgū ...  tarasāmānādhikaraṇyān mukhyagauṇārthapratīteḥ | tvadbhavatīty atra yuṣmadarthasya gauṇatvān madhyamapuruṣābhāvaḥ |  mahadbhūtaś caṃdramā ity ātvam na bhavati | na ca vācyam amahata eva tasyānāropitamahadavasthāyās taṃtūnām iva paṭībhāvasya vidyamānasya katham upacaritateti | caṃdramasaḥ sarvadaikarūpatvād vṛddhihrāsayor abhāvāt kalopacayāpacayayos tatrāropitatvād evaṃ vivakṣopapatteḥ yad vā cvyaṃto mahacchabdo  bhūtaśabdapravṛttinimittabhūte bhavane paryavasyati | bhūtaśabdas tu mahattvenāspṛṣṭe caṃdrasvarūpa iti vaiyyadhikaraṇyād ātvābhāvaḥ | kalāś cāvyayasya tasya sūryaraśmipraveśanimittāḥ | na  nu yady āropanimittaṃ gauṇatvaṃ tarhi māṇavakayor agnisomasaṃjñakayor gauṇārthabhāvād agnisomau māṇavakāv iti ṣatvaṃ  prāpnoti | maivaṃ | prasiddhaśabdasaṃbhavenāprasiddhagrahasya nirastaprasaratvāt | tarhi hariścaṃdro māṇavaka iti suṭ prāpnoti  | maivaṃ | tatrāvayavavṛttyanāśrayaṇena rājñi prasiddhasyaiva saṃjñātvena viniyogāt | yeṣām api bauddha eva śabdārthas teṣām api  budhyoḥ satyatvāsatyatvābhyāṃ gauṇamukhyavibhāgaḥ || ||  </p>
      <h1 id="2,298–2,308">§ 2,298–2,308</h1>
      <h2 class="location-marker" id="46_14">p.46, l.14</h2>
      <p class="plain-text">idam idānīṃ vicāryate | śabdāt pratīto rthaḥ sarvaḥ sarvatra vivakṣādhīna uta kva cid avivakṣāpīti | kiṃ tāvat prāptaṃ |  yadi vaktur avivakṣitaṃ kathaṃ śabdena prakāśyeta | yadi vā prakāśitaṃ   vaktur vivakṣitam iti tatrottaraṃ | yathā ghaṭāyonmīlitaṃ   cakṣuḥ paṭaṃ prakāśayati | yathā vā paṭadarśanāya gṛhāntarṇīto dīpo   ghaṭādīn api prakāśayaty evaṃ śabdo vivakṣitam api svaprakāśanaśaktisāmarthyāt prakāśayaty eva | tathāpi yadarthaṃ prayuktas  tatpratītir mukhyaṃ prayojanam itaran nāṃtarīyakam iti |   tathā ca brāhmaṇo na haṃtavya ityādau pratītam apy ekatvaṃ na vivakṣyate jātis tu vivakṣyata eva | tathā ca yathā māṃsārthī sāsthirudhirān āhṛtyāpy apekṣitam ādatte 'nyac ca tyajati tathā vaktārthāṃtarasya saṃsṛṣṭasya kevalam upādātum aśakyatvād vivakṣite py  ekasminn anyasaṃsṛṣṭam eva tātparyaviṣayībhūtam upādatta iti | evaṃ śabdād guṇapradhānabhāvo nyathā pratīto pi na vivakṣyate | tasyādita udāttam ardhahrasvam ity atra hrasvaśabdo  mātropalakṣaṇārtha iti dīrghaplutayor apy ādibhūtārddhamātrā gṛhyaṃte   | yathā tena divyatīti kriyāprādhānye taddhitārtho na vivakṣyate | kriyākartṛtāmātre tu tātparyaṃ | tathā bhāva ity  atra puṃstvaikatve | tathā ca tayor nāṃtarīyakatayopādānān nārthatvena prayojakateti || || ꣼ || </p>
      <h1 id="2,311–2,314">§ 2,311–2,314</h1>
      <h2 class="location-marker" id="47_8">p.47, l.8</h2>
      <p class="plain-text">kvacit tu pradhānabhūta evārtho nyasyopalakṣaṇaṃ bhavati |  yathā vidhyaty adhanuṣety atra dhanurniṣedhakaraṇamātraparaḥ |   kākebhyo dadhi rakṣyatām iti kākaśabdo dadhyupaghātakamātropalakṣyaka iti | vākyasyopaghātābhāvamātraparatvāt | kiṃcit tv anuktam apy arthād gamyate | yathā bhojanam asyopapādyatām iti  bhojanamātre nodite 'noditam api pātraprakṣālanasthalamārjanādibhojanasāmagrībhūtam arthān noditam eveti | tasmād </p>
      <h2 class="location-marker" id="47_15">p.47, l.15</h2>
      <div class="lg plain-text">
        <span>vākyāt prakaraṇād arthād aucityād deśakālataḥ |</span>
        <span>śabdārthāḥ pravibhajyaṃte na rūpād eva kevalāt |</span>
      </div>
      <h2 class="location-marker" id="47_17">p.47, l.17</h2>
      <p class="plain-text">yathā kaṭaṃ karoti bhīṣmam udāraṃ darśanīyam ityādau kaṭasya  karotikriyāsaṃbaṃdhe pi nirguṇasya dravyasyāsaṃbhavāt |   guṇānāṃ ca dravyānāśritānām asaṃbhavāt parasparasāmānādhikaraṇye   vākyabalāt saguṇasyaiva kaṭasya karttavyatā | tathā keśān vapati   keśān namasyatītyādau vākyād evārthanirṇayaḥ | tathā karmaṇi dvitīyetyādau vākyaikavākyatayā karmaṇi yad ekatvaṃ tatrāmityādiviśeṣalābhaḥ |  gṛhyate giratiḥ | gṛṇātis tv arthavirodhād eva na saṃbaṃdham upaiti |  </p>
      <h2 class="location-marker" id="48_2">p.48, l.2</h2>
      <p class="plain-text">prakaraṇam api bhojanagamanādeḥ saiṃdhavādiśabdārthanirṇāyakaṃ |  śāstre pi  </p>
      <h2 class="location-marker" id="48_4">p.48, l.4</h2>
      <div class="lg plain-text">
        <span>dhātuprakaraṇād dhātur</span>
      </div>
      <h2 class="location-marker" id="48_5">p.48, l.5</h2>
      <p class="plain-text">ityādau | aṃjalinā juhoty aṃjalinā sūryam upatiṣṭhata ityādau </p>
      <h2 class="location-marker" id="48_6">p.48, l.6</h2>
      <p class="plain-text">arthād aṃjaliśabdārthavyavasthā | śāstre pi pūraṇaguṇe ty atra  guṇavācino na śasadadety atra tu guṇaśabdabhāvitasyeti  </p>
      <h2 class="location-marker" id="48_8">p.48, l.8</h2>
      <div class="lg plain-text">
        <span>yaś ca niṃbaṃ paraśunā yaś cainaṃ madhusarpiṣā |</span>
        <span>yaś cainaṃ gaṃdhamālyābhyāṃ sarvasya kaṭur eva sa || ityādāv</span>
      </div>
      <h2 class="location-marker" id="48_11">p.48, l.11</h2>
      <p class="plain-text">aucityād vṛścati siṃcati pūjayatīti kriyāsaṃbaṃdhaḥ | śāstre pi  prasthāprāmāṇyādayaḥ śabdā aucityāt puṃsy eva niyatā iti |  </p>
      <h2 class="location-marker" id="48_13">p.48, l.13</h2>
      <p class="plain-text">deśāt tu nirṇayo mathurāyāḥ prācīnān nagarād āgachāmīty  ukte pāṭaliputrasyaiva pratītiḥ |  </p>
      <h1 id="2,315–2,316">§ 2,315–2,316</h1>
      <h2 class="location-marker" id="48_15">p.48, l.15</h2>
      <p class="plain-text">kālād yathā | śiśire dvāram ity ukte pidhehīti gamyate |  grīṣme tūdghāṭayeti || tathā saṃyogādayo pi viśeṣanirṇayahetavaḥ | te tu  </p>
      <h2 class="location-marker" id="48_17">p.48, l.17</h2>
      <div class="lg plain-text">
        <span>saṃyogo viprayogaś ca sāhacaryaṃ virodhitā |</span>
        <span>arthaḥ prakaraṇaṃ liṃgaṃ śabdasyānyasya sannidhiḥ ||</span>
      </div>
      <div class="lg plain-text">
        <span>sāmarthyam aucitī deśaḥ kālo vyaktiḥ svarādayaḥ |</span>
        <span>śabdārthasyānavachede viśeṣasmṛtihetava ||</span>
      </div>
      <h2 class="location-marker" id="48_21">p.48, l.21</h2>
      <p class="plain-text">ity anena pradarśitāḥ | ete ca sarve pi sāmarthyasyaivāvāṃtarabhedāḥ | tathā ca śabdabhedavādināṃ mate śabdaviśeṣanirdhāraṇa  eṣāṃ hetutā | anyeṣāṃ tv arthaviśeṣanirṇaya iti | tatra sakiśorā   dhenur ānīyatām ity ukte kiśorasaṃyogād vaḍavāyā eva pratītiḥ | śāstre   py avād graityādau yasyāvenopasargeṇa saṃbaṃdhaḥ sa eva   akiśorā dhenur ityādau tu viprayogān nirṇayaḥ | bhujo 'navane ityādau tu yasyāvanayogasaṃbaṃdhe sati tadabhāvaḥ  sa eva gṛhyate na kauṭilyārthaḥ | rāmalakṣmaṇāv ityādau sāhacaryād   dāśarather eva pratyayaḥ viparābhyāṃ jer ity atra parāśabdasāhacaryād upasargasyaiva grahaṇam iti | tathāṃtarāṃtareṇayukte dvāv api dṛṣṭāpacārau | rāmārjunāv ity atrārjunavirodhī paraśurāma eva pratīyate | arthaprakaraṇadeśakālaucityair  viśeṣe vasthāpanaṃ vākyadarśitam |  </p>
      <h2 class="location-marker" id="49_9">p.49, l.9</h2>
      <p class="plain-text">liṃgād yathāktāḥ śarkarā upadadhātīty atra tejo ghṛtasya  stuter ghṛtasyaivāṃjanasādhanasya pratītiḥ | yathā paśunaḥ k....   paśum ālabhetety atra haviṣo liṃgāc chāgaikārthasamavāyi paśutvaṃ   pratīyate | śabdāntarasannidhānād yathā | rāmo jāmadagnya  iti | sāmarthyād yathā anudarā kanyeti | atra hi sāmānyata udarābhāvapratītau sāmarthyād udaraviśeṣapratiṣedhapratītiḥ śāstre  pi prathamānirdiṣṭaṃ samāsa upasarjanam iti samāsaśāstrapratītiḥ |   liṃgaṃ yathā grāmasyārdhaṃ labhetety atra samapravibhāge   rdhaśabdaḥ | svaras tu sthūlapṛṣatītyādau | ādiśabdāt   ṣatvasatvanatvaṇatvāny upasargakarmapravacanīyanirṇayahetūni draṣṭavyāni || || </p>
      <h1 id="2,318">§ 2,318</h1>
      <h2 class="location-marker" id="49_20">p.49, l.20</h2>
      <p class="plain-text">aśvaḥ | ajāpayaḥ | yasya bhavānītyāder nāmākhyātayoḥ sarūpasyāpi puruṣam uddiśya tvam aśva ity ukte rthaprakaraṇādinārthanirṇayaḥ || </p>
      <h1 id="2,319–2,335">§ 2,319–2,335</h1>
      <h2 class="location-marker" id="50_3">p.50, l.3</h2>
      <p class="plain-text">vacāṃ bhakṣaya tadbhakṣaṇaṃ saubhāgyahetuḥ kalaṃjaṃ mā bhakṣaya tadbhakṣaṇaṃ rogahetur ityādau pravṛttinivṛttyaupayikī stutir nindā vā tatrāpi na tasya vākyasya svārthe satyatā |  kiṃ tu pravṛttinivṛttyupāyataiva | tathā hi kuśalo jānāti | ayam   āpto māṃ vacābhakṣaṇe pravarttayati nūnam iyaṃ vacābhakṣaṇakriyā mameṣṭaṃ sādhayiṣyatīti saubhāgyaṃ kiṃ tu madapekṣitatvāt saṃpravarttayitum eva stutyartham upādatta iti | evaṃ niṣedhe  pi yojyaṃ | yat tu dṛṣṭānvayavyatirekeṇādṛṣṭavyatirekeṇa vā   dṛṣṭena phalena yathā rājānaṃ bhajasva jīvanaṃ te bhaviṣyati | yāgena   svargo bhavatīti tad yathā śrute rthe pramāṇam eva | adṛṣṭārtheṣv apy   alpeṣu yatra mahān pratyavāyaḥ śrūyate yathā kalaṃjabhakṣaṇena rauravādiprāptir iti | tatrāpi vyāghro sti tatra mā gachety asaty api  vyāghre yathā bālaṃ nivarttayitum ucyate tathaiveti maṃtavyaṃ   | aniṣṭamātraṃ tu tatrāstīti matvā jñātā na pravarttata eva | puroḍāśasya daṃtabhakṣaṇe sarpadaṃśo niṣṭatvena śrūyate | tatra  viṣanirharaṇamaṃtrābhijño py aniṣṭaṃ jñātvā nivarttata eveti svārthe na   tātparyaṃ | yatrāpi vidhipratiṣedharahite stutiniṃde eva śrūyete   tatrāpi vidhipratiṣedhayor eva vākyayos tātparyam | tad evaṃ   vākyasthānām eva padānām arthavattā yathā dehāśritānām eveṃdriyāṇām   eva pratītijanakatā kevalānāṃ tu padānāṃ pravṛttinivṛttyaupayikavākyārthāparyavasānād ānarthakyam eva tathāvāṃtaravākyāny  api mahāvākyārthaparyavasānenaiva sārthakāny anyathā tu padavad evāprayojakānīti | na ca vākyasthasyaiva padasya sārthakatve vākyārthaparyavasitasya kevalasyānarthakyaṃ | tāvataivākāṃkṣāpūrtteḥ tasyāpy arthavatvāt | yathā varṣatīti karttur avaśyāvagateḥ  parisamāptārtham ākhyātam eva paripūrṇārthaṃ vākyaṃ yathā devo jalaṃ varṣatīti | mīmāṃsakās tu śrutārthāpattyā śabdakalpanaivaivamādisthale ity āhuḥ | tathā ca nyāyasudhāyāṃ | </p>
      <h2 class="location-marker" id="51_3">p.51, l.3</h2>
      <div class="lg plain-text">
        <span>śrutārthāpattim āhur ye śabdasyākalpikā yataḥ |</span>
      </div>
      <h2 class="location-marker" id="51_4">p.51, l.4</h2>
      <p class="plain-text">bhāṣyasūtranyāyataṃtravirodhāt te nirākṛtā iti | sūtrakāro hi  tasmāt śrutyekadeśaḥ kalpanaikadeśatvād ity āheti | tan na   tāvata eva vākyavad viśiṣṭārthavṛttau śabdāṃtarakalpanāyā niṣprayojanatvād iti | tathāpy ekapadārthaprakaraṇādinā vṛkṣa ity etāvata  eva tiṣṭhaty arthapratyāyakatvaṃ tadaitāvad eva vākyaṃ | ata eva   puṣpebhyo yātītyādāv āharttum ity asya nādhyāhāraḥ | vākyād   eva tadarthāvagateḥ ata eva nirādiṣu krāṃtādyarthāvagater na   tadarthaśabdoccāraṇam adhyāhāro vā | na ca vṛkṣa ity etāvatā vṛkṣas   tiṣṭhatīty arthāvagatau gauravād vṛkṣaḥ tiṣṭhatīti vākyaṃ na kadāpi prayojyam iti vācyaṃ | idam ākāśam ityādivat laghunāpi  siddhe kadācid guruṇo pi prayogāt | arthaviśeṣanirṇayas tu   prakaraṇādhīna eva | tathā yasmiñ chabda uccarite yo rthaḥ pratīyate   sa tasyārtha iti kevalānām eva nāmapadānām ākhyātapadānāṃ   voccāraṇe yady arthaprakaraṇādivaśād viśeṣārthanirṇayaḥ tadā tad api   vākyam eva | nanu yadi yasminn uccarite yo rthaḥ pratīyate sa tasya   śabdasyārtha iti lakṣaṇe vaktur vyāsaṃgād arthāpratipattāv anyathārthapratipattau śabdārthaniyatau nityatā vyāhanyeta | ataḥ padāṃtarādhyāhāreṇaiva vākyārthapūrttir iti | kiṃ ca vṛkṣa ity asyaiva  vākyatāyāṃ tiṣṭhatīty ākhyātārtho vṛkṣaśabdasyaivārtha ity aṃgīkāryaṃ |   varṣatītyādau devo jalam iti padayor artho varṣatīty asyaiva vācyatvena vācyaḥ | tathā ca siddharūpasatvavācino nāmnaḥ kriyārthatā  sādhyāvasthakriyāvācinaś cākhyātasya siddhārthateti viruddhārthatā syād iti | maivaṃ | śrutāpattau hi rātrau bhuṃkta ityādiḥ  śabdaḥ kalpata iti hi tava mataṃ tatra kiṃ śabdena śabdākṣepa   utārthena śabdākṣepaḥ kiṃ vā śabdenārthākṣepaḥ āho svid arthenārthasyeti vaktavyaṃ | tatra na tāvad ādyaḥ | śabdasya svārthasamarpaṇamātreṇa nivṛttavyāpārasya śabdāṃtarānākṣepakatvāt | ākṣepasaṃbaṃdhādyabhāvāc ca | na dvitīyaḥ | pratītasyārthasya vyāptapratītijananopakṣīṇasya śabdānākṣepakatvāt vyāptibalād arthasiddhau  śabdasya vaiyyarthyāpātāt | nāpi tṛtīyaḥ | anyavācinaḥ śabdasyānyaśabdārthākṣepe mūlābhāvāt | caturthas tu yujyate arthayoḥ parasparavyāptyākṣepasya saṃbhavāt | param anumānaphalam etad vijñānam  iti na śabdāṃtarākṣepasiddhiḥ tasmād ekapadaśrutyā śabdāṃtarādhyāhāraḥ śrutārthāpattyeti yat kiṃcid etat | yac coktaṃ apratītāv  anyathāpratītau śabdārthasyānityateti | tan na | vyāsaṃgādinā   śabdārthāpratītāv api prakaraṇādyanālocanenānyārthapratipattāv api tavāpi śabdārthānityatāprasaṃgāt | parihāras tv atrobhayoḥ samāna  eva | yad apy anyad uktaṃ | nāmnāṃ sādhyārthatā 'khyātasya ca siddhārthatā prasajyata iti | tad api na manoharaṃ | samāptārthayor eva nāmākhyātayoḥ sādhyasiddhārthāvirodhāt | viśiṣṭārthayos tu  kathaṃ tadvirodhaḥ | yathā pacyaṃte taṃḍulā ity atra viklittimātravācino pi paceḥ | kledanāmātravācinaś ca yaṅaṃtasyaikaikārthavācitvavirodhe pi pace pacatīty atrobhayārthavācinā'virodhas tathehāpi  ... tve pi jalaṃ varṣatīty atra varṣater nāmārthavācināvirodhe pi varṣati dvāram iti .. dvitīyānupapattir iti śaṃkyaṃ |  anyatra dṛṣṭasa... vatā pidhehy udghāṭayeti veti kriyāsaṃdehaḥ ity avahātya ... tvāt | </p>
      <h1 id="2,346">§ 2,346</h1>
      <h2 class="location-marker" id="52_24">p.52, l.24</h2>
      <p class="plain-text">na ca nāmno py ākhyātatva ākhyātasya nāmatve lakṣaṇabalād a...  nīyaṃ | akhaṃḍavādinām asya vibhāgasyāsaṃmatatvād etadvibhiṣikānāspadatvāt | na caivaṃ saty anuśāsanena .. tabhedāśrayeṇānuśāsanapravṛtter iti | tathā ca yathā rekhāgavayena karmanirmitahastapādādyavayavena satyasya gavayasya jñānaṃ tadvad etad iti | </p>
      <h1 id="2,347">§ 2,347</h1>
      <h2 class="location-marker" id="53_3">p.53, l.3</h2>
      <p class="plain-text">na ca vācyaṃ śrutārthāpattyā padakalpanānabhyupagame śrutasyaiva  śabdasya viśiṣṭārthavācakatve cāktāḥ śarkarā ity atrāktaśabdasyaiva   ghṛtāktā ity arthakalpane sruveṇāvadyatītyādau ca avadyatīty asyaiva māṃsādyarthatve liṃgārthāder niyāmakatvaṃ na syād iti  śaṃkanīyaṃ | anekārthānām eva teṣāṃ śabdānām arthanirṇayāya   teṣām apy apekṣaṇād iti || ||  </p>
      <h1 id="2,348–2,369">§ 2,348–2,369</h1>
      <h2 class="location-marker" id="53_9">p.53, l.9</h2>
      <p class="plain-text">atha bādhyabādhakabhāvo nirūpyate | sa ca bhinnavākyatayaikavākyatayā veti | tatra bhinnavākyatāyām aprāptyanumānam eva  bādha ity ucyate | tathā hi sāmānyavidher aviśeṣeṇa janitāyām api   buddhau viśeṣadarśanasamaye yadi pūrvavidher ayam api viśeṣaḥ   tātparyaviṣayaḥ tarhy asyāpy anyaviṣayābhāvād ayam eva viṣayo vaktavyaḥ | na cobhayor viruddhayor ekatra samavāya ity avaśyam  ekasyātrātātparyaṃ vācyaṃ | na ca viśeṣavidher ananyaviṣayasya tad   vaktuṃ śakyam iti pūrvasya labdhāvakāśasyaiva tad vācyaṃ |   na ca vikalpo 'tulyabalatvāt | ato viśeṣaparyālocanayā sāmānyasya   tatrātātparyānumānam eva bādhaḥ | na tu tatra tātparye saty apy   apasāraṇam | aṃśe śāstrasyāprāmāṇyāpātāt | tathā ca loke pi dadhi prāhmaṇebhyo dīyatām iti vadata uttaratra takraṃ kauṃḍinyāyety ukter  abhiprāyo numīyate | nūnam anena brāhmaṇaśrutyā kauṃḍinyo na vivakṣita eveti | ata eva kvacid devadattāyobhayam apīty  ucyate | anyathobhābhyām ubhayaprāpter ubhayam iti vyartham   eva syāt | tathā ca yathā vākyaśeṣabalād yāvato śvān pratigṛhṇīyād   ityādāv api śeṣābhāve pi dātur eveṣṭinirṇayas tathā sāmānyasya   viśeṣātirikte tātparyam iti nirṇīyata iti | atha vā yatheko guṇavṛddhī   ity asya sārvadhātukārddhadhātukayor ityādivākyaikavākyatāyāṃ sārvadhātukārddhadhātukayor aṃgāṃtasyeko guṇa iti viśiṣṭam  ekam eva mahāvākyaṃ guṇavidhāyakaṃm evaṃ supo dhātuprātipadikayor ity asyālug uttarapada ity adhikṛtasaṃskṛtena  paṃcamyāḥ stokādibhya ity anenaikavākyatāyāṃ stokādisaṃbaṃdhipaṃcamyādivyatiriktāyāḥ supo lug iti vākyārthaḥ saṃpadyate | tathā caikavākyatāyāḥ pūrvaṃ sāmānye pratītir eva jñātā  bādhyata ity etāvataiva bādhyabādhakavācye yuktir iti   maṃtavyaṃ | yathedaṃ rajatam ity anirvacanīya eva śuktimastakavarttiny avidyācchurite pratīte pi vyāvahārikasatyapratītir  eva bādhyate na tu rajatasya bādhaḥ | satyasyāprasakteḥ anirvacanīye tu   pratītasya niṣedhāyogād iti | nanu cārthaikatvād ekavākyatā |   na ca lugalugvidhyor arthaikatvam ekatra pravarttanārthatvād vākyasyaikatra ca nivarttanārthatvāt | prayājādivākyānāṃ darśapūrṇamāsavākyaikavākyatāyuktānāṃ tadvidhyavaruddhabhāvanāpekṣitakathaneṣu pūrakatvāt | iha tu na tatheti cet | na | ihāpi cātiprasaktinivārakaviśeṣaṇānāṃ sāmānyavidhyapekṣitānām eva viśeṣaiḥ samarpitānāṃm apekṣaṇāt | tathā hi alugvidhis tāvad idam apekṣate | siddham eva lugabhāvaṃ jñāpayatā mayā kim upakarttavyam iti | lugvidhir  api sāmānyataḥ pravṛtto niṣṭhārahite sthale mayā kva pravarttitavyam iti viṣayam apekṣate | evam anayoḥ parasparāpekṣayā  saṃbaṃdha iti | evam anupasarge kaḥ karmaṇy aṇ ity ekavākyatayaiva saṃbaṃdhaḥ ākārāṃtaprakṛtikādīni kādibhiḥ saṃskṛtyāni karmaṇy upapade ṇā saṃskuryād iti | na cātrādhyāhārādidoṣaḥ  prayogavidhau prayogādibhir upakṛtyetivat kalpitavākye vākyabhedāder adūṣaṇatvāt | tathā coktaṃ | </p>
      <h2 class="location-marker" id="55_3">p.55, l.3</h2>
      <div class="lg plain-text">
        <span>śrūyamāṇasya vākyasya nyūnādhikavikalpane |</span>
        <span>kalpanāvākyabhedādidoṣo nānumite hy asāv ||</span>
      </div>
      <h2 class="location-marker" id="55_5">p.55, l.5</h2>
      <p class="plain-text">iti etādṛg eva ca sarvatra vākyaikavākyatā | kāśikāyāṃ tv ekavākyataivaṃ pradarśitā | yady api vṛttikārair dhātor aṇ bhavati ākārāṃtāt  ko bhavatīty uktaṃ | tathā yad devadattaṃ bhojaya tat ghṛtena bhojaya   payasā bhojayetyādau yady api bhedena bhujer upādānaṃ tathāpy eka   evāyaṃ bhujir nimittavaśād bhinna eva tathaika evāyaṃ   bhavatir iti | vastutas tu ghṛtādibhir bhojayed itivad etebhya ete pratyayā bhavaṃtīty ekavākyateti | tathā yaro dvirvacanaṃ bhavati  rahābhyām uttarasyety ekavākyatāyāṃ rahayor nimittatvabuddhiparigṛhītayoḥ kādibuddhāv anārohād yartvena tadvyatiriktānām eva pratītyā bādha ity ucyata iti | tathā ca kayyaṭa uktaṃ | hayavaraḍ  ity atra | sāmānyavidhyor ekavākyatāyāṃ sāmānyavidher viśeṣavidhir   bādhako bhavatīti | bādhako viṣayaviśeṣasamarthaka iti yāvat   | tatra bhinnavākyatāyām aprāptyanumānaṃ bādha ekavākyatāyāṃ tv   aprāptir eveti viśeṣaḥ | yatv iko guṇavṛddhī ity atra bhāṣya   uktaṃ | yady ekaṃ vākyaṃ tatas tacheṣo yadi nānā vākye tato pavāda   iti tatpadaikavākyatābhiprāyeṇa sphuṭatvād ekavākyatvam uktaṃ | bādhyaikavākyatayā bādhāsphūrtteḥ pūrvaṃ bhinnavākyatāyāṃ tatsphūrtteś coktaṃ || || iha bhīmasenādayaḥ śabdāḥ saṃjñātvena  niyujyaṃte tattadvyaktīnāṃ tathā ca taiḥ saṃpūrṇair uccāritaiḥ   saṃjñipratītyā bhavitavyaṃ bhavati tu bhīmasena ity etāvati saṃjñāśabde pi bhīmaśabdād apy arthapratyayaḥ tad etat katham upapadyata iti vicāryate | tatra kecid āhuḥ | bhīmaśabdād uccāritād eva  bhīmasenaśabdāt pratītād arthāvagatir iti | tan na | bhīmādiśabdānām   anyatra saṃketitānāṃ svataṃtrāṇāṃm anyaśabdāpratyāyakatvāt |   na hi tasyāyaṃ saṃjñārūpasyaiva nāpara ity atra pramāṇam asti | na   cāyaṃ tatra saṃketitopanataḥ kevala evārthaṃ bodhayet |   anye punar āhuḥ | sarvāvayavayuktasya saṃjñātve py avayavānām api   saṃjñātvena viniyogāt .. tan na | tathā sati pratyekaṃ   varṇānāṃ vācakatve bhīśabdād api tadarthāvagamaprasaṃgāt | kiṃ ca   ... vagatiḥ ye tu bhīmādayo nyatra dṛśyaṃte te tatsarūpā eva   na tu .. buddhyupārūḍhāt saṃghātād evārthapratītir iti | tan   na | sadṛśadarśanāt smṛtir upa .. tīte pi vā tasmin kathaṃ   tato rthapratītir uccaritasyaiva saṃjñipratyāyakatvād iti | atrocyate ...   vā api pratyāyanayogyapadasarūpā api niyuktā eva | tathā ca   yathā vaiśvāṃm āmikṣām uddiśyaiva kṛta... tathā viśiṣṭoddeśena kṛte pi viniyoge nuniṣpādinyo yogyā padāṃtarasarūpā api saṃjñā  niṣpadyaṃte tathā ca viśiṣṭavācakatvabalāt padānām api   padāṃtarasarūpāṇāṃ pratyāyakatve sati tato pi saṃjñipratītir iti |   nanu ca tulye nuniṣpāditve na varṇā saṃjñāḥ padam eva tu saṃjñeti   kathaṃ no vasitam iti cet | na anajādau pūrvapadalopatvākhyānenānuniṣpādinām api teṣām eva sādhutvānvākhyānāt | tathā  jyeṣṭhetyādau jye ity asya maghetyādau ghetyādīnāṃ sādhutvānanvākhyānād aprayogārhatvād apratyāyakatvam iti || athedaṃ vicāryate | saṃjñāyāṃ ṇatvaṃ vidhīyate tatra kim aṇatvā eva saṃjñābhūtāḥ  saṇatvāḥ prayojyā āhosvit saṇatvā eva saṃjñābhūtā iti || ādye   saṇatvānām eva vācakatve saṇatvasyāsaṃketitatvād apratyāyakatvaprasaṃgaḥ | śabdārthānityatāprasaṃgaḥ | dvitīye tu tathābhūtānām eva saṃjñātvād vṛthā ṇatvānuśāsanam iti | kiṃ ca sati saṃjñātve  ṇatvaṃ ṇatve ca sati saṃjñātvam itītaretarāśrayaḥ | atrocyate |   saṃti kṛtaṇatvā akṛtaṇatvāś ca tattadarthā nityasaṃbaddhās tatra śāstreṇa kṛtaṇatvā eva saṃjñārūpatvena sādhavaḥ akṛtaṇatvās tv avayavārthaparyālocanayā prayojyā iti na caivam itaretarāśrayatā  no ṇa eteṣu ve caite saṃjñāyām eva tadviśiṣṭāḥ sādhava iti vacanavyakteḥ || nanv adhunātanasaṃjñā śabdānām idānīm arthe viniyogād anityatā śabdārthasaṃbaṃdhasya prasajyeta || tathā coktaṃ </p>
      <h2 class="location-marker" id="57_10">p.57, l.10</h2>
      <div class="lg plain-text">
        <span>kṛtakatvād anityatvaṃ saṃbaṃdhasyopajāyate ||</span>
      </div>
      <div class="lg plain-text">
        <span>saṃjñāyāṃ sā hi puruṣair yathākāmaṃ niyujyata ||</span>
      </div>
      <h2 class="location-marker" id="57_12">p.57, l.12</h2>
      <p class="plain-text">iti | naiṣa doṣaḥ || sarveṣāṃ śabdānāṃ saṃjñārūpeṇa sarvārthapratyāyakatvasyānāditvāt || puruṣavyāpāras tu niyamāya svavyavahārasiddhya  rthaṃ || tathā ca  </p>
      <h2 class="location-marker" id="57_15">p.57, l.15</h2>
      <div class="lg plain-text">
        <span>vṛddhyādīnāṃ ca śāstre smiṃ chaktyavachedalakṣaṇaḥ |</span>
        <span>akṛtrimo pi saṃbaṃdho viśeṣaṇaviśeṣyavad ||</span>
      </div>
      <h2 class="location-marker" id="57_17">p.57, l.17</h2>
      <p class="plain-text">iti || yathā nīlādiviśeṣaṇasya viśeṣyavyāvarttakatvalakṣaṇaḥ  saṃbaṃdhaḥ svabhāvasiddha eva | evaṃ śabdasya saṃjñātvena saṃjñivyāvarttakatvalakṣaṇaḥ saṃbaṃdha iti || </p>
      <h1 id="2,370–2,374">§ 2,370–2,374</h1>
      <h2 class="location-marker" id="57_20">p.57, l.20</h2>
      <p class="plain-text">tathā ca sahajaśaktiniyama eva saṃjñāyāḥ saṃjñinocyate  na kṛtrimaḥ saṃbaṃdha iti || saṃjñānāṃ ca pravṛttinimittaṃ sarvatra   saṃjñāśabdasvarūpam eva varṇarūpāṇāṃ saṃjñānām artharūpapravṛttinimittābhāvāt svarūpam eva tāvat pravṛttinimittam avaśyam  eṣṭavyaṃ | tathā ca kvacit saṃjñāsu saṃbhavaty apy arthatve 'vyabhicārāt svarūpasyaiva pravṛttinimittato ..... itā || sarvanāmādisaṃjñā api mahatyaḥ svarūpanibaṃdhanā eva | mahattvasāmarthyāt tu  tatsadṛśaṃ śabdāṃtaram anumīyate | tad evam artho nugatibodhe nimittam iti | sādṛśyād vā śabdāṃtarapratipattiḥ | tatraikena  svarūpataḥ saṃjñipratipattir apareṇāvayavārthanibaṃdhanārthavyavasthāpanam iti | āvṛttyā taṃtreṇa vānumānād vā śabdadvayapratītiḥ || iha śāstre saṃjñāśabdoccāraṇe pi kvacil laukikakṛtrimāṇāṃ  pratītiḥ | kvacit kṛtrimasyaiva kvacid akṛtrimasyaiva kvacid   ubhayoḥ | karttari karmavyatihāra iti karmaśabdo kṛtrima eva |   karmaṇy aṇ iti kṛtrima eva | saṃkhyāsaṃjñāyāṃ tūbhayoḥ ekaśrutī   ty atra saṃbuddhipadena laukikena śāstrīyalaukikayor api grahaṇaṃ || </p>
      <h1 id="2,375–2,397">§ 2,375–2,397</h1>
      <h2 class="location-marker" id="58_11">p.58, l.11</h2>
      <p class="plain-text">idānīṃ kvacit pratyekaṃ vākyaparisamāptir ity uktaṃ kvacic ca  samudāya eveti | tanmūlaṃ vicāryate | yatraikaśeṣeṇa   dvaṃdvena vā bahūnāṃ pratipādanaṃ kriyate brāhmaṇā bhojyaṃtāṃ   devadattayajñadattaviṣṇumitrā bhojyaṃtāṃ ityādau tatra bhujikriyāyāḥ svarūpataḥ phalataś ca pratyekaparisamāptasvarūpatvāt  sāmarthyāt pratyekam eva samāptiḥ || nāṭyakriyā tu bahuniṣpādyasvarūpā sāmarthyāt svarūpasya niṣpatyartham eva samudāye samāpyate || na hy eko nāṭyaṃ karttuṃ samarthaḥ nāpi bahavaḥ samudāyena bhāraṃ voḍhum iva grāsaṃ mukhe rpituṃ samarthāḥ |  mukhānāṃ pratyekaniṣṭhatvena samudāye tadabhāvāt | yā tu samudāye   niṣpādayituṃ śakyā bhavaty asyāḥ samudāye samāptir yathā   brāhmaṇā vilokyaṃtām iti || atra hi kriyāphalaṃ vyavahārādi samudāye pi karttuṃ śakyaṃ || taṃḍulān pacaṃtv ityādau tu viklittiḥ  karma sā kriyā guṇībhūtāto devadattādigatā vikledanā bahugatā veti samudāye pi samāpyate | kaścid adhiśrayaṇaṃ karoti  kaścit taṃḍulān āsiṃcatīty evaṃ bahuvyāsaktarūpāyāḥ pacikriyāyā bahubhir anuṣṭhātuṃ śakyatvāt | pacyaṃte taṃḍulā ity atra  tu viklitteḥ apradhānatvāt tasyāś cāvayavavikledarūpāyāḥ   pratyekaniṣṭhatvāt pratyekam eva samāptiḥ || śāstre py adaicāṃ prayoge vyastānām evopalabdheḥ samudāyasya prayogānarhatvāt  pratyekam eva phaladvāreṇa vṛddhisaṃjñā | prasthe vṛddham   ityādiliṃgāc ca | gargāḥ śataṃ daṃḍyaṃtām ity atra tu pradhānaṃ   karma śataṃ tac caikatvasaṃkhyāviṣṭam || gargās tv apradhānatvena gauṇaṃ karma || tatra pratyekaṃ śatādāne pradhānasyaikasya śatasya svarūpanāśāpatter guṇānāṃ cāṃgānurodhitvāt  pradhānānurodhena samudāyād eva śatādānasyocitatvāt samudāya eva   vākyārthaḥ samāpyate | tathā cākhyātārthaguṇatvapradhānatvābhyāṃ pratyekasamudāyasamāptiḥ | samāsasaṃjñābhyastasaṃjñe  tu samudāya eva samāpyete tatkāryasya samudāya eva dṛṣṭatvād   iti | vṛṣalair na praveṣṭavyam ityādau tv ekaikasya bahūnāṃ   vāpraveśaḥ | vṛṣalatvajātivyaktipraveśe niṣedha vaiyarthyāpātāt   pratyekaṃ samudāye ca vākyārthasamāptiḥ | maṃtrādyaśravaṇalakṣaṇasya niṣedhaphalasya pratyekasamudāyayos tulyatvāt | ...  ... sāmarthye samudāye ekaikasya vā sāmarthye ekaikatra |  tathā ... yatrāpi astu tarhi bhujikriyāyāṃ grāsaprakṣepādikriyāphalapra... tasyāḥ samudāye samāptir astu || na pradhānabhūtakriyāyā api karaṇādisādhanaikye pi ka.. devadattayajñadattaviṣṇumitrair na bhoktavyam ityādau tu dvaṃdvāvaˇtasāhityayoge pi niṣedhaprādhānyāt kevalabhojanavidhau vā tātparyāt  pratyekaṃ samāptiḥ samudāye veti boddhavyaṃ || vākyaṃ tu   pratyekaṃ samāpyate grahaṇakavākyāt pratyekānekavākyasthānīyatvād ekasya | atra kaścit mahāvākyavākyāṃtarāvācakatvena  tadapratyāyakatvāt tasmād uccaritād arthapratipattau padārthaparyālocanayāvāṃtarāṇi vākyāny upaplavaṃte tāny eva pratyekaṃ samāpyaṃte iti | tan na akhaṃḍe vākyārthe padārthānām asattvāt |  sattve vā prathamam asaṃsṛṣṭābhinnārthapratipādanaṃ tato bhinnasaṃsṛṣṭapratipādanam iti virodha āpadyeta tasmādasmaduktaiva kalpanā jyāyasī | </p>
      <h1 id="2,399–2,414">§ 2,399–2,414</h1>
      <h2 class="location-marker" id="60_13">p.60, l.13</h2>
      <p class="plain-text">samudāyasamāptipakṣe pi pratyekaṃ padāni viśiṣṭārthaparyavasāyīny eva | yathā vibhaktānāṃ bhrātṝṇāṃ samudāyasvāmikam  api pratyekaṃ teṣāṃ madīyam idaṃ madīyam iti harṣaśokakāraṇaṃ   vṛddhināśayos tathā samudāyārtho pi pratyekaṃ sarveṣāṃ   tatra tātparyāt pratyekārtho pi yukta eveti || na caikaikapadaśravaṇe   samudāyārthapratītyāpattiḥ | padāṃtarasannidhānalakṣaṇadyotakābhāvena tadapratīter iti || varṇānāṃ vastuto vācakatve pi yasya  mate pratyekaṃ varṇā api samuditārthe vibhaktādhāravad uktās tasyāpi   saṃghātād āgatenaiva supā pradīpeneva sarvasaṃkhyābhivyakter na pratyekaṃ subutpattiḥ kiṃ tu samudāyād eva | anenaivābhiprāyeṇa vārttikakṛtoktaṃ saṃghātasyaikārthyāt subabhāvo varṇād iti || atha cedaṃ nirṇīyate | eka eva śabdo vaktrārthābhidhitsayā prayukto rthaṃ pratyāyayati || sa eva tu kautukādinā parapāṭhanāya vā prayukto na tam artham iti kuta eṣa niyama iti |  tathā hi praiṣamaṃtrā agnīd agnīn viharetyādayo nye ca pāṭhadaśāyāṃ ca nārthābhidhitsayā prayujyaṃte iti tebhyo nārthapratyayas ta eva tu yadā yajñakāle agnītpreṣaṇāya dravyadevatādismaraṇāya vā prayujyaṃte prayoktrā tadaivārthapratyayahetava iti |  tathā loke pi nānārthā gavādayaḥ yadarthābhidhitsayā prayujyaṃte tam   eva gamayaṃti nānyam iti | tatrocyate | yathārthaprakāśanaśaktatve pi cakṣuṣo vyāsaktāṃtaḥkaraṇasaṃbaddhasya saṃbaddhārthaprakāśana eva śaktir evaṃ śabdasya sarvadārthaprakāśanaśaktatve pi prayoktrichāyā api tattadarthābhidhāne nimittatā |  tathā ca bahuṣv api gavādiṣv artheṣu sannihiteṣu satsv api   prayoktā yam arthaṃ vivakṣuḥ śabdam abhidhānaviṣayaṃ karoti |   tatraiva śabdo vyavatiṣṭhate nānyatreti sa evāyaṃ vivakṣānibaṃdhano bhidhā nāma śabdavyāpāra ity ucyate | śabdābhedavādinām api  mate kṣādayo neka eva śabdāḥ sādṛśyanimittā tu pratyabhijñeti | teṣāṃ tu nābhidhāvyāpāreṇa prayojanaṃ | kiṃ tu yaḥ śabdo  yadarthaṃ uccaritaḥ sa tam eva prakāśayati | prakaraṇādes tu tadā   śabdaviśeṣāvagatihetutā | pūrvatra tv abhidhāvyāpāravyaṃjakatvam iti viśeṣaḥ | prakaraṇādi hi vācakaśabdaviśeṣaniyāmakam  eva na tv avācakasya vācakatāṃ kartum alam iti | sa cāyaṃ vicāro   varṣati dvāraṃ vṛkṣa ityādiṣu vākyarūpeṣu padeṣu tatas tatraivābhidhāvyāpāro niyatasya vācakam iti vākyamadhyasthānāṃ tv apratipādakatvād eva naitadvicāraviṣayatā | tathā hi yathā pade varṇeṣv  anarthakeṣv api samudāyasyānyeṣāṃ vā vācakatā tathāsmanmate narthakeṣv api padeṣv akhaṃḍasyaiva vācakatāyāṃ kvaiṣā  ciṃtaikaḥ śabdo nekam arthaṃ bodhayatīti | yat tv āṃtarālikam   alīkapadatadarthajñānaṃ tadviśiṣṭārthapratītyaikam eva tasmāt   prathamata eva tathārūpaṃ na pratīyate 'taḥ kalpitair eva padamadarthais tad āśrayaṇīyam iti || </p>
      <h1 id="2,415–2,420">§ 2,415–2,420</h1>
      <h2 class="location-marker" id="62_10">p.62, l.10</h2>
      <p class="plain-text">adhunā vākyārtho nirūpyate || tatra kecid āhuḥ | pūrvapūrvapadārthānugataḥ saṃsargo vākyārtha iti || apare tūttarottarapadārthānugataḥ prathamam eva saṃsṛṣṭa iti | atramate prathamam eva padād itarapadārthasaṃsṛṣṭasvārthāvagatād anyeṣāṃ padārthānām itikarttavyatārūpataiva || tathā cānvitasvārthābhidhāne sarvakārakaśaktyanvitakriyāsvarūpakriyāpadād evāvagatāv api śaktīnām  aniyatādhārakatvād daṃḍādiniyatakaraṇaśaktyādhānapratītyaprāptiḥ daṃḍādipadāni tattadarthaniyamamātraphalakāny eva karaṇādiśaktyādhārāṇāṃ rajjudaṃḍādīnām ānayane 'niyatatvāt | ke cit  tu svakārakaviśeṣitā kriyaiva vākyārtha ity āhuḥ | tathāhuḥ  </p>
      <h2 class="location-marker" id="62_20">p.62, l.20</h2>
      <div class="lg plain-text">
        <span>bhāvanaiva hi vākyārthaḥ svakārakaviśeṣite</span>
      </div>
      <h2 class="location-marker" id="62_21">p.62, l.21</h2>
      <p class="plain-text">ti || akhaṃḍād vākyād akhaṃḍasyaiva vākyārthasya pratipattiḥ vākyasyākhaṃḍatvaṃ nāma kramavadvarṇābhivyaktatve saty agṛhītavarṇapadakramabhedavatpratītigocaratvaṃ || arthasya cāsphuritatattatpadārthatākramabhedabodhaviṣayatvaṃ | pānakarasavan  mayūrapichagatacitrarūpavac ca || tatrāpi hy asphuritatattadāśrayaviśeṣatiktatādijātibhedapratītiviṣayapratītimātragocaratvaṃ | anavagatatattannīlapītādibhedapratītiviṣayatvaṃ vākhaṃḍatvaṃ  tādṛg evaitat | tathā hi gṛhītasaṃgatikaprathamaṃ padārthapratītāv   api teṣāṃ pravṛttiniṣṭhetyādivyavahārākāraṇatve satām api   paṃguvad anuyogitvād asatyatvaṃ saṃsargasyaiva ca tādṛśatvena taditaraviviktarūpānavadhāraṇe pi vyavahārakāraṇatopapatteḥ  satyatvam | kiṃ ca padārthāḥ padair vākyārthopāyatayā smāryaṃte ..  </p>
      <h1 id="2,422">§ 2,422</h1>
      <h2 class="location-marker" id="63_12">p.63, l.12</h2>
      <p class="plain-text">padam abhyadhikābhāvāt smārakān na viśiṣyate  iti anye tv arthavyabhicāritvā chabdānāṃ nānubhāvakatā...   ...taccaraṇasaṃbaṃdho pi dahyeteti nirṇītaṃ  </p>
      <h1 id="2,423–2,424">§ 2,423–2,424</h1>
      <h2 class="location-marker" id="63_15">p.63, l.15</h2>
      <p class="plain-text">tathā ca vākyārthapratītau ...nāṃ svasvakāryaghaṭakatvaṃ tatpṛthagbhūtānāṃ tu vaiyarthyaṃ bheda...tathātvena pṛthagbhūtānāṃ | tathā prakṛte pīti | </p>
      <h1 id="2,425–2,436">§ 2,425–2,436</h1>
      <h2 class="location-marker" id="63_18">p.63, l.18</h2>
      <p class="plain-text">yathā ca citrarūpe nīlapītādeḥ pūrvam upa... tathā pūrvapadopalabdhikāle tattadarthasmṛtāv api tadabhivyaktavākyatadarthayor  akhaṃḍākāreṇaiva sphūrtir iti tasya vākyasthasya śṛṃgagrāhikayaivam asāv iti nirūpayitum aśakyo pi ākāṃkṣādimatpadakārthābhivyakto vyavahārapatham avatarati kevalaḥ padārtho  na | saṃsargābhidhānāyaiva vākyaṃ prayujyate | padaṃ tv   aśrūyamāṇapadam anumitakriyāsaṃbaṃdhenaiva saṃsarge paryavasyati   satyasya viparītasya vā vyavahārasya kriyāsaṃbaṃdhaikaghaṭitatvāt | kriyāpadopasaṃhārād eva hi satyāsatyatvanirṇayaḥ | tasmāt  kevalaḥ padārtho vyavahārātītatvān nāsty eveti | kiṃ ca sattāṃ   pratipādayato pi sachabdād asty abhūd veti kriyāpadānusaṃhāreṇaivārthaparyavasānaṃ || tatra ca nāmākhyātārthayoḥ parasparākāṃkṣāyāṃ tulyāyām apy ākhyātārthasya prādhānyāt tadartham eva  nāmārthopādānān nāmārthasya tu siddhatvena svasādhanārtham   anyānapekṣatvāt kriyāsaṃbaṃdhenaiva prādhānyapratītir iti | sādhyatvasiddhatve ca vaktrapekṣānibaṃdhane eva | tathā hi pacikriyāṃ karotīty ukte sādhyāvasthāpi kriyā karmatvāpannā siddharūpaiva pratīyate karaṇaṃ tu tasyāḥ sādhyatvenaiva vivakṣitaṃ svarūpeṇaiva tiṣṭhati | tathā ca sarvasyārthasya sarvaśaktiyuktasya  vaktṛvivakṣayaiva tattachaktirūpeṇa pratītir iti | tathā pākaṃ karotīti pākasya nirvartyatayā pratītasyāpi pākasya nirvṛttiṃ  karotīti vivakṣāyāṃ saṃbaṃdhitayā niṣpannarūpeṇaiva pratītiḥ |  tathā saṃsṛṣṭasya vibhaktatā śṛṃgā charo jāyate vibhaktasyāpy   avibhaktatā śarībhavati śṛṃgam iti || āṃrabuddhir nyagrodhabhāvena   pariṇamate | kvacit tu nānātmanām ekatvaṃ kvacid ekasya nānātvaṃ | anya evāsmi saṃvṛtta iti tathā ca vākyārtha eva samuccitāsamuccitaviruddhāviruddhaśaktayo pi tā eva yathāvivakṣaṃ  prayoktrā vākyena prakāśyaṃte |  </p>
      <h1 id="2,438–2,446">§ 2,438–2,446</h1>
      <h2 class="location-marker" id="65_3">p.65, l.3</h2>
      <p class="plain-text">upakārarūpatāpi na nāmaśabdāt pratīyate | tathā hi kāṣṭhaṃ saṃyujyate loṣṭenety ukte saṃyoginor ayam upakārarūpasaṃbaṃdhaḥ pratīyate | sa eva kāṣṭhaloṣṭayoḥ saṃyoga ity ukte  saṃbaṃdhitvena pratīyamānaḥ svopakārakaṃ samavāyam   apekṣate || ṣaṣṭhyā saṃbaṃdhasyokteḥ | tathā ca dvāraviśeṣeṇopasthitāḥ padārthās tattadvyavahārahetavo na svarūpatayā | tathā  ca vastūpakārarūpatvena kriyānyathā tu satvam iti | yathaikasyā eva   strīvyakter apekṣābhedād duhitā bhagini bhāryā mātetyādayo   vyapadeśās tattadupakārakṛtā eva || tathā ca yo viśeṣavyavahārahetur   asaṃbaddhānāṃ saṃbaṃdharūpo vākyārthaḥ sa eva nityaṃ   paropakārakatvād avachinnaḥ | sa eva ca vyavahārahetutvāt padārthānām   ātmā tasya tu rūpam anākhyeyam iti padārthair anvākhyāyate | sa   ca na saṃyogavad vyāsajyavṛttitayā padārtheṣu vyavasthito na   vā pratyekaṃ | sahaprayogāt tu tasya sā śaktiḥ pratibhāsata ity eva | evaṃ   cāneke vākyārthā anityā nityā vākyenānekena tathā pratipādyaṃta ity abhihitaṃ | ke cit tu nitya eka eva vākyārthaḥ kriyārūpo  yathāsaṃbhavaṃ kālasādhanadravyapuruṣopagrahādibhir anugato   vākyenābhidhiyata iti sa caika eva śabdaḥ pravibhaktoddeśaḥ sarvaviśeṣaviśiṣṭe parikalpitaviśeṣaṇaviśeṣyabheda ekasminn arthe  varttata iti | tasya śaktim apoddhṛtya vyāvahāriko bhāgo nugamyata   iti | tathā ca saṃprasāraṇasaṃjñāyāṃ vākyārthaḥ saṃjñī   varṇaś ceti śaktyapoddhāreṇa vākyārthavibhāgoddeśenaiva vyākhyāyate | tathā caikavākyātmā jñānasvarūpeṇāṃtara eva |  pṛthakkriyamāṇo bāhyārthasadbhāve satya itarathā tv asatya iti pravibhajyata iti | vastutas tv itara eva bahir arthe tasya tādātmyam iti | tathā cāṃtarasyaiva tasya yadi bāhyo rtho sti tadāsau  bāhyo no ced āṃtara eveti || cha ||  </p>
      <h2 class="location-marker" id="66_7">p.66, l.7</h2>
      <p class="plain-text">athedaṃ nirūpyate bahuṣu tiṅaṃteṣu sākāṃkṣeṣu vākyabheda ekavākyatā veti || tatra sūtrakārasyātiṅgrahaṇaṃ kurvato bhiprāya ekavākyateti || vārttikakārasya tu ...yato bhinnavākyataiveti || tathā paśya mṛgo dhāvatītyādau mṛgo dhāvatīty ekaṃ  vākyaṃ tato vibhaktivipariṇāmena dhāvaṃtaṃ paśyeti   dvitīyam iti kecit | anye tv āhuḥ | mṛgo dhāvati paśyety atra paśyatīty  ekaiva kriyā mṛgo dhāvatītikriyārthakarmeti || tathā ca   mṛgakartṛkaṃ dhāvanaṃ paśyety eka eva vākyārtha iti || yatrārthāt   kārakāṃtarāvagatau satyāṃ kriyākarmapadamātraśravaṇaṃ   tatrāpi tad vākyaṃ samāptārtham eva yathā vrīhayo vahanyaṃtām   iti || atra satyām api colūkhalamusalādisāmagryapekṣāyāṃ   tasyā arthaprāpter evākāṃkṣāpūraṇāt tatkarmākāṃkṣāmātre vrīhipadena   pūrṇe pūrṇārtham evaitad vākyam ity arthaḥ yatra tv anekakaraṇādisaṃbhave karaṇaviśeṣākāṃkṣā tatra viśeṣeṇa padāṃtaropāttenākāṃkṣāpūrttau saṃpūraṇārthateti mantavyaṃ || prayājādivākyānām api sāmānyato bhāvyasaṃbaṃdhena samāptārthānāṃ  viśeṣākāṃkṣā sannihitaphalavaśāt tu vākyaikavākyatayaiva pūryate || pradhānavākyānām api sāmānya itikarttavyatayā svārthaparyavasānāt ... ... itase... </p>
      <h1 id="2,452–2,463">§ 2,452–2,463</h1>
      <h2 class="location-marker" id="67_5">p.67, l.5</h2>
      <p class="plain-text">vākyaikavākyatārthavādināṃ tu pradhānārthe ...  ... ... .. caṃkramaṇasya | ubhayathāpi jape   prayuktatvāc caṃkramasya tādarthye pi śabdād eva ..  </p>
      <h2 class="location-marker" id="67_8">p.67, l.8</h2>
      <div class="lg plain-text">
        <span>nivṛttabhedā sarvatra kriyākhyātena gamyate |</span>
        <span>śruter aśakyā bhedānāṃ pravibhāgaprakalpanā |</span>
      </div>
      <h2 class="location-marker" id="67_10">p.67, l.10</h2>
      <p class="plain-text">ity udbhidā yajetetyādau yajetety etatpadenetarapratīter abhāvān nivṛttabhedaiva sā pratītāpi phaletikarttavyatādibhedād  bhinneti tatpadasaṃbaṃdhāvasare pratīyate || aśvamedhena   rājāno yajaṃte satram āsate brāhmaṇā ityādau saty api kartṛbhede   nākhyātaśabdāt tadbhedapratītiḥ | arthāt tu pratyekaṃ tasya samāptiḥ tathā saptadaśa prājāpatyāṃs tūparān ālabhate  ityādāv anāvṛttāpi śrutālaṃbhanakriyottarakālam arthāt pratyekaṃ   samāpteti pratītiḥ | ākhyātāṃtargatena dhātunā nivṛttabhedāyā eva tasyāḥ pratipādanād bhedāsaṃbhavena yathāsaṃkhyānupapatter iti | tathātrāpi devadattayajñadattaviṣṇumitrā bhojyaṃtām iti bhujiḥ pratyekam avatiṣṭhate | pratitaṃtraṃ vākyaṃ vā  bhedena pravibhajyate | na ca vācyaṃ katham ekasya tasya   bhedena samāptir iti |  </p>
      <h2 class="location-marker" id="68_6">p.68, l.6</h2>
      <div class="lg plain-text">
        <span>uccāraṇe hi vākyānām anyad rūpaṃ na gṛhyate |</span>
        <span>pratipattau tu bhinnānām anyad rūpaṃ pratīyate |</span>
      </div>
      <h2 class="location-marker" id="68_8">p.68, l.8</h2>
      <p class="plain-text">tathā cāsaty apy ākhyātabhede arthaparyālocanena pratyekaṃ  samāptir vākyavākyārthayoḥ paryavasyatīti | śāstre pi karttari kṛd   iti grahaṇakavākyam eva yady api pratīyate tathāpi tat   pratyekaṃ prakṛtyupapadopādhibhinneṣu viṣayeṣu saṃbadhya   tattallabhyaviṣaye vyāpriyate | anyathā tv ekakṛnmātrasaṃbaṃdhena ca   nivṛttaṃ kṛdvākyaṃ nānyakṛdarthaniyāmakaṃ   syāt | tasmād  </p>
      <h2 class="location-marker" id="68_15">p.68, l.15</h2>
      <div class="lg plain-text">
        <span>ekarūpam anekārthaṃ tasmād upanibaṃdhanaṃ |</span>
        <span>yonir vibhāgavākyānāṃ tebhyo nanyad iva sthitam ||</span>
      </div>
      <h2 class="location-marker" id="68_17">p.68, l.17</h2>
      <p class="plain-text">iti | ākhyātāt kriyājātimātrapratītāv api bādhavikalpasamuccayātiśayakriyāsamabhihārādau kriyā vyaktibhāgair eva saṃbadhyaṃte jātisamāśrayaṇe teṣām anupapatteḥ | anyatra  tu pacaty apākṣīt pakṣyatītyādāv uṣṭrāsikā āsyaṃte hariṇaśāyikāḥ   śayyaṃte ityādau kriyāsaṃbaṃdhaḥ sāmānyenaiva   tathā deśakālasādhanabhede pi na śabdabhedas tatra sāmānyopakramād iti || || </p>
      <h1 id="2,464–2,468">§ 2,464–2,468</h1>
      <h2 class="location-marker" id="69_3">p.69, l.3</h2>
      <p class="plain-text">iha yad akṣā bhajyaṃtāṃ bhujyaṃtāṃ divyaṃtām  iti pratyekaparyavasāyinya eva kriyā ekaśabdopādānena śakaṭavibhitakadyūtasādhaneṣu vidhīyaṃte | tatraikoddeśenānekakriyāviśeṣavidhāne pi yathāsaṃbhavaṃ kriyāṇāṃ saṃbaṃdhaḥ  nanv abhinnaśabdenābhedenopādānāt karmaṇāṃ kathaṃ pratyekaṃ saṃbaṃdhaḥ | taṃtryabhinnaśabdenāpi bhinnānām eva teṣām upādānāt | dvedhā hi śabdenārthapratipādanaṃ krameṇa taṃtranyāyāśrayaṇena yaugapadyena vā dve tv ete tasya śaktī pratipādite  kramo yaugapadyaṃ ceti | tathā ca yathā krameṇa pratipāditaiḥ   pratyekaṃ saṃbaṃdha evam eva yaugapadyenāpi | tathā ca yaugapadyena pratipādane pi śabde pi  ...  </p>
    </div>
  </body>
</html>
