<html>
  <head>
    <meta charset="utf-8"/>
    <title>zukasaptati_o.xml</title>
    <meta name="viewport" content="width=device-width, initial-scale=1.0"/>
  </head>
  <body>
    <div id="content">
      <h1 id="kathāvatāra">§ kathāvatāra</h1>
      <h2 id="319,1">319,1</h2>
      <p>|| śrīgaṇeśāya namaḥ || </p>
      <h2 id="319,2">319,2</h2>
      <div class="lg" style="padding-left: 2em;">
        <span>sadbhyo yathārhamabhipūjya sapradakṣiṇaṃ praṇāmaṃ nirmāya |</span>
        <span>ātmānaṃ putraviṣayiṇaṃ kartumupakrame medinīnāyakapriyaḥ ||</span>
      </div>
      <h2 id="319,4">319,4</h2>
      <p>bho tatrabhavanto bhavantaḥ pratyekaśo bṛhaspatisamānavaibhavāḥ | tarhi mama saṃpattiratiśāyinī | nāhaṃ dhanasya  vidyamānasya saṃkhyāṃ kalayāmi | paraṃ tu mama tanayo nāsti | kimatra kāraṇam | tatastaiḥ samastairapi saṃbhūya   jagade | haradatta dattakarṇamākarṇayatu bhavān | sarvaṃ jānīte | tarhyetāvadeva jñānasya kimiti gocaratayā vidhuro 'si | itare padārthāḥ sarve 'pyudyamādhikaraṇasāmagryā prāduṣkārayituṃ śakyāḥ | paraṃ yaśastathā  saṃtatiśca sukṛtasaṃcayavañcanayā na kathaṃcana tadubhayaṃ sādhayituṃ śakyate |  </p>
      <h2 id="319,9">319,9</h2>
      <div class="lg" style="padding-left: 2em;">
        <p>uktaṃ ca |</p>
        <span>pañca kāmayate kuntī tatputrāṇāṃ vadhūrapi |</span>
        <span>satīṃ vadati loko 'yaṃ yaśaḥ puṇyairavāpyate ||</span>
      </div>
      <h2 id="319,11">319,11</h2>
      <p>manaḥkāṅkṣito manorathastadānīmevāsādyate yadā parameśvare niratiśāyinī bhaktirjāgarti | parameśvarānugrahaṃ  vinā na kāpi kāmanā phalāya kalpate |  </p>
      <h2 id="319,13">319,13</h2>
      <div class="lg" style="padding-left: 2em;">
        <p>abhihitaṃ ca |</p>
        <span>nirantarasukhāpekṣā hṛdaye vartate yadi |</span>
        <span>tyaktvā bhavabhavānbhāvānbhavānīvallabhaṃ bhaja ||</span>
      </div>
      <div class="lg" style="padding-left: 2em;">
        <span>pade pade nidhānāni yojane yojane bilam |</span>
        <span>aprasanne virūpākṣe kutaḥ kṣīreṇa bhojanam ||</span>
      </div>
      <h2 id="319,17">319,17</h2>
      <p>ityabhihite tena haradattena parameśvaraprītiprakarṣodayasiddhaye vividhadānapuṇyarudrajapakoṭihomādi pramukhakarma  kartumādadhre | tena sukṛtātiśayena tasya tanayaḥ samajaniṣṭa | tasminputrajanidine haradattaḥ paṭahodghoṣapuraḥsaraṃ   yāvanto yācakāstānadaridrānakārṣīt | arthināmavasarātikramo nātighaṭiṣṭa |  </p>
      <h2 id="319,20">319,20</h2>
      <div class="lg" style="padding-left: 2em;">
        <p>tathā cābhihitam |</p>
        <span>putre jāte vyatīpāte saṃkrāntau grahaṇe tathā |</span>
        <span>khalu yajñe vivāhe ca dattaṃ bhavati cākṣayam ||</span>
      </div>
      <h2 id="319,22">319,22</h2>
      <p>tanayajanane yatkiṃciddānādi sukṛtaṃ vidhīyate tena śreyasā bālakasyāyurvardhate grahāḥ sugrahā bhavanti  sarve 'pyupadravāḥ pradrāvyante |  </p>
      <h2 id="319,24">319,24</h2>
      <div class="lg" style="padding-left: 2em;">
        <p>uktaṃ ca |</p>
        <span>mantre tīrthe dvije deve daivajñe bheṣa≤ce≥«je» gurau |</span>
        <span>yādṛśī bhāvanā yatra siddhirbhavati tādṛśī ||</span>
      </div>
      <h2 id="320,1">320,1</h2>
      <p>bhāvapuraḥsaraṃ manasi vikṣepaṃ bibhrāṇaḥ sāttvikavāsanayā yatsukṛtasaṃcayamārjayati tasya sukṛtasya  phalamadhikatvena bobhavīti | bhāvānusāriṇī siddhiradhigamyate | tadanu tena haradattena daivajñānāhūya   jātakarma niramāyi | madanasena iti nāmadheyaṃ vyadadhat | tataḥ krameṇānnaprāśanacaulakarmavratabandhādikaṃ   vidhāya samastakalākalāpebhyaḥ snātakamakārayat | tato vaṅgadeśanivāsinaḥ kumudakośanāmadheyasya putrī   nāmataḥ prabhāvatī prabhāvitīrṇasamastajananayanāhlādakāriṇī | tāmeṇīdṛśaṃ madanasenaḥ paryaṇaiṣīt |   sarvāṅgasaundaryavibhramavatī sakalakalākovidā saṃgītasāhityarasābhinayavilasadasamaśaraśaranikarahatiparavaśā parirambhasaurabhyavijṛmbhamāṇaviṣamaviṣayarasaviṣamañjarī kaṭākṣacchaṭākṣepaparikṣiptajanatā ghanatāpasaṃpāditānekalokaśokasaṃvardhanaprabhāvatī | tena madanasenena tattadbhāvakalākalāpakuśalena bhṛśamanvarajyata |  tayorapyatiśāyī premabhāvo 'vardhiṣṭa | sukhena tṛtīyapuruṣārthamaseviṣātām | yadi muhūrtārdhamapi parasparaṃ   na dadṛśāte tadānīmanekayugāvagāḍhavirahavedanāvaidhuryamāvirbhāvyate | anayā rītyā tena madanasenena   puruṣārthadvayādviratena garīyaḥ sukhamanubhūya bhūyasānehasā kāmapuruṣārtharasopasevāyāṃ prāvartiṣṭa |  </p>
      <h2 id="320,12">320,12</h2>
      <div class="lg" style="padding-left: 2em;">
        <p>uktaṃ ca |</p>
        <span>amṛtaṃ śiśire vahniramṛtaṃ svāmigauravam |</span>
        <span>bhāryāmṛtaṃ guṇavatī dhāroṣṇamamṛtaṃ payaḥ ||</span>
      </div>
      <div class="lg" style="padding-left: 2em;">
        <span>vāṇī sārasvatī yasya bhāryā rūpavatī satī |</span>
        <span>lakṣmīrdānavatī yasya saphalaṃ tasya jīvitam ||</span>
      </div>
      <div class="lg" style="padding-left: 2em;">
        <span>ramyā rāmā yadi kulavadhūstyāgabhogāya vittaṃ vaktre vāṇī sarasamadhurā śaṃkare cittavṛttiḥ |</span>
        <span>sadbhiḥ saṅgo vapuṣi dṛḍhatā satkule janma puṃsāṃ dhigdhigduḥkhaṃ niraśanapadaṃ svargamekāntadurgam ||</span>
      </div>
      <h2 id="320,20">320,20</h2>
      <p>itthaṃ madanasenaḥ samastamapi nijamudyamamapahāya viṣayopabhoga evāśrāntaviśrāntaḥ | tadānīṃ tasya pitrā  śikṣitumādadre | ityabhyadhāyi ca | re madanasena | tvamātmīyaṃ vyāpāraṃ parityajyāharniśaṃ dayitāyatta eva   vartamāno 'si | tarhi tvadīyametadvyavasitamaucityaṃ nānuṣajjate |  </p>
      <h2 id="320,23">320,23</h2>
      <div class="lg" style="padding-left: 2em;">
        <p>uktaṃ ca |</p>
        <span>ativyayo na kartavyo nātikāmaṃ parāmṛśet |</span>
        <span>atitṛṣṇānapatyaśca avaśyaṃ nihate dhanam ||</span>
      </div>
      <div class="lg" style="padding-left: 2em;">
        <span>atirūpādgatā sītā atigarveṇa rāvaṇaḥ |</span>
        <span>atidānādbalirbaddhaḥ sarvatrātiśayaṃ tyajet ||</span>
      </div>
      <h2 id="320,27">320,27</h2>
      <p>asmātkāraṇānnātiśayaḥ kāmasevāyāṃ tvayā kāryaḥ | puruṣeṇa sthāneṣveteṣu saṃtoṣa evādartavyaḥ | </p>
      <h2 id="320,28">320,28</h2>
      <div class="lg" style="padding-left: 2em;">
        <p>uktaṃ ca |</p>
        <span>saṃtoṣastriṣu kartavyo manmathe bhojane dhane |</span>
        <span>triṣu caiva na kartavyaḥ tapasi dhyānadānayoḥ ||</span>
      </div>
      <h2 id="320,30">320,30</h2>
      <p>itthaṃ pitrā bahuśo 'nuśāsito 'pi madanaseno viṣayāsaktamānaso na taduditamabhimanute sma | </p>
      <h2 id="320,31">320,31</h2>
      <div class="lg" style="padding-left: 2em;">
        <p>āhuśca |</p>
        <span>na paśyati madāndho 'pi kāmāndho 'pi na paśyati |</span>
        <span>cakṣurhīnā na paśyanti cārthī doṣaṃ na paśyati ||</span>
      </div>
      <div class="lg" style="padding-left: 2em;">
        <span>arthāturāṇāṃ na sukhaṃ na bandhuḥ kāmāturāṇāṃ na bhayaṃ na lajjā |</span>
        <span>vidyāturāṇāṃ na sukhaṃ na nidrā kṣudhāturāṇāṃ na rucirna pakvam ||</span>
      </div>
      <h2 id="320,35">320,35</h2>
      <p>kāraṇādetasmānmadanaseno na pituḥ śāsanamabhimanutetarām | tato 'yaṃ haradattaḥ putrasyopālambhaṃ trivikramanāmānaṃ mitramāśrāvayat | tatastamākarṇya trivikramo haradattamavādīt | śṛṇu sakhe | manmatharasākrāntasvānto janaḥ kathamekahelayaivānayituṃ śakyaḥ | hṛdayāntaḥsthagitaprathamarasāvasthodgāḍhā na kiṃ sevante |  antaḥkaraṇaguṇahārdabaddhasaṃbandhaśaithilyaparipāṭyā parimṛditaraṇaraṇakatāsamāśraye vyāvahārikī buddhiriyamupavarṇayitumudarkasaṃparkopayoginī bhavati | ..... trivikrama tvaṃ joṣamāssva | ahameva śanaiḥ śanairupapattiviśeṣaistaṃ  śikṣiṣye ityabhidhāya haradatto nijamandiraṃ samāsadat | tadanu haradattaḥ putrasya viṣayopabhoge niratyutkarṣaviśeṣamabhivīkṣya tadasoḍhatayā dehamātmīyaṃ parityaktuṃ paryaicchat | trivikramo vārttāmapi śuśrāva | tatastvaramāṇo haradattopāntamājagmivān | tāvatāsau haradattaḥ samagrāmapi prāyopaveśasāmagrīṃ nirmāyāvasthito  vartate | tataḥ tamaticukopa | haradatta tvāṃ vihāya nānyaṃ kaṃcana mandamatimupalabhe | tvaṃ dehatyāgāya kimarthaṃ   vṛthaiva pravṛtto 'si | deho 'yaṃ kiyatā mahāyāsenāsādyate | dehenānena padārthacatuṣṭayamapi sādhyaṃ   saṃpādyate | asya dehasya kṛte yoginaḥ siddhāḥ sādhakāśca nānārasarasāyanādiṣu paricinvate |  </p>
      <h2 id="321,10">321,10</h2>
      <div class="lg" style="padding-left: 2em;">
        <p>abhihitaṃ ca |</p>
        <span>punardārāḥ punarmitraṃ punaḥ kṣetraṃ punaḥ sutāḥ |</span>
        <span>punaḥ śubhāśubhaṃ karma na śarīraṃ punaḥ punaḥ ||</span>
      </div>
      <div class="lg" style="padding-left: 2em;">
        <p>kiṃ ca |</p>
        <span>āpadarthaṃ dhanaṃ rakṣeddārānrakṣeddhanairapi |</span>
        <span>ātmānaṃ satataṃ rakṣeddārairapi dhanairapi ||</span>
      </div>
      <h2 id="321,14">321,14</h2>
      <p>ata eva tvamucitaṃ parijihāno 'si | ākarṇayatu nāma bhavān | putrasya śrama īdṛśastava gṛhītumayuktaḥ | </p>
      <h2 id="321,15">321,15</h2>
      <div class="lg" style="padding-left: 2em;">
        <p>uditaṃ ca |</p>
        <span>jāyamāno haredbhāryāṃ vardhamāno hareddhanam |</span>
        <span>mriyamāṇo haretprāṇānnāsti putrasamo ripuḥ ||</span>
      </div>
      <h2 id="321,17">321,17</h2>
      <p>tato haradatto 'pyabhāṣīt | ahametasmātputravyasanajanitaduḥkhāddavīyānbhaviṣyāmi | tādṛśaḥ prakāraḥ kaścidasti cettadānīmācakṣva | tadānīṃ trivikramastamācaṣṭa | malayaparvate guṇasāgarasaṃjñaḥ śuko 'sti | tathā  himavataḥ śṛṅge malayavatī nāma śārikā vartate | tau dvāvapi muniśāpataḥ pakṣiṇāvajāyetām | tau   dvāvānetavyau | tatastau bhavataḥ putrāya upadeśaṃ dāsyataḥ | tato haradatto 'vādīt | tau kathaṃ pakṣiṇau   jātau | kena doṣeṇa muninā śaptau | tvamapyetatkathaṃ jānīṣe | tadetadvṛttāntamanastamitasāmānyaṃ bhavānavādīt |   tacchrutvā trivikramaḥ śukaśārikayoḥ prathamavṛttāntamabhyuditavān | ākarṇaya mitra rājavaiśyavarya mānasaṃ   sara uttarasyāṃ diśi yojanamātre parvate nivasatyekam | tatra caikastaponidhināmadheyastapodhano bahubhirmunibhirupāsitaḥ samāste | sa caikasmindine vidyādhananāmānaṃ śiṣyaṃ devārcanāya puṣpāṇyāhartuṃ prātiṣṭhipat |  sa munīśvarasyājñāsamayamanantarameva niragāt |  </p>
      <h2 id="321,26">321,26</h2>
      <div class="lg" style="padding-left: 2em;">
        <p>uktaṃ ca |</p>
        <span>baṇḍaḥ śākuniko mantrī kimekaḥ stambhasevakaḥ |</span>
        <span>sadyo 'pavādī rogī ca saptaitānsevakāṃstyajet ||</span>
      </div>
      <div class="lg" style="padding-left: 2em;">
        <p>tathā |</p>
        <span>alasaṃ niṣṭhuraṃ vyarthaṃ krūraṃ vyasaninaṃ śaṭham |</span>
        <span>asaṃtuṣṭaṃ kṛtaghnaṃ ca tyajedduṣṭaṃ mahīpatiḥ ||</span>
      </div>
      <h2 id="321,30">321,30</h2>
      <p>tato 'sau puṣpāharaṇāya gacchanpathi puṣpavāṭikāmapaśyat | dṛṣṭvā ca tāṃ puṣpāṇyupacetumantaḥ prāvikṣat |  tatra ca ghanasaṃpiṇḍitaparṇapuñjasaṃpūritaṃ phalasamāhārātsamantato namraṃ mākandataruṃ makarandarasonmadiṣṇumadanamaṅgalamahodayaṃ manaḥsarvasvāpahārakaṃ locanagocaraṃ cakāra | tasya tale gandharvamithunaṃ dadarśa | sureśvarapurī gāyako viśvāvasusaṃjñako gandharvarājaḥ | tathā tasya dharmacāriṇī mālāvatyāhvayā | taddvayamapi  krīḍākautukaparavaśaṃ vipañcīṃ gṛhītvā militvā gānaṃ kurvāṇamabhūt | tayorgāyatoḥ sa ko '≤piḥ≥«pi» layaḥ   prādurabhūdyena sākṣācchrīpārvatīnāthaścandramaulireva svayaṃ parituṣyati | tacchrutvā sa vidyādhanaḥ svaṃ vidheyaṃ   vismṛtya tadevākarṇayaṃstatraivātiṣṭhat |  </p>
      <h2 id="322,1">322,1</h2>
      <div class="lg" style="padding-left: 2em;">
        <p>abhihitaṃ ca |</p>
        <span>subhāṣitena gītena yuvatīnāṃ ca līlayā |</span>
        <span>yasya na dravati svāntaṃ sa vai mugdho 'thavā paśuḥ ||</span>
      </div>
      <h2 id="322,3">322,3</h2>
      <p>itthaṃ tayorvinodaparavaśayorgānaṃ kurvāṇayoḥ kālātikramaḥ prāvartiṣṭa surādhīśasya sevāsamayo 'pacakrāma |  tataḥ pākaśāsanastatrājagāma | śatakratumākrāntasaṃnikṛṣṭapradeśaṃ dṛṣṭvā prabhuḥ kopaṃ kariṣyatīti bhītyā   viśvāvasumālāvatībhyāṃ śukaśārikayoradhāriṣātāṃ rūpe | rūpānyatvaṃ racitamabhivīkṣya sutrāmā sāsūyaṃ   provāca | bhavantau martyaloke rūpābhyāmetābhyāṃ sthāsyataḥ | tatprabhoḥ kopaprakarṣaparuṣaśāparūpaṃ krakacasaṃparkakarkaśaduḥsahaṃ vacanamākarṇya dvāvapyavanatavadanāvatiṣṭhatām | tatastau dīnavadanāvabhivīkṣya divaspatermanastaruṇakaruṇābhareṇāsvādīkṛtam | </p>
      <h2 id="322,9">322,9</h2>
      <div class="lg" style="padding-left: 2em;">
        <p>udīritaṃ ca |</p>
        <span>yasya cittaṃ dravībhūtaṃ kṛpayā sarvajantuṣu |</span>
        <span>tasya jñānaṃ ca mokṣaśca kiṃ jaṭābhasmacīvaraiḥ ||</span>
      </div>
      <h2 id="322,11">322,11</h2>
      <p>etallakṣaṇalakṣitaṃ satāṃ caritamabhyupagantavyam | tatastenākṛtakṛtyayoḥ śatakratunānugrahaḥ kṛtaḥ | martyaloke  nivasatorbhavatormadanasenākhyasya haradattatanayasyopayogo bhaviṣyati | tato 'sāvanujñāsyati saṃtuṣyaiva   bhavantau | tadānīṃ punarnagaramasmadīyamavāpsyatha | ityabhidhāya niragātsakrandanaḥ | tatsamastamapi caritaṃ vidyādhano 'vekṣamāṇa āsīt | tataḥ puṣpāṇāmapaharaṇāya samayo 'pyaticakrāma | tataḥ sumanasaḥ samānīya  munisamīpamupayātaḥ | tato vyāhāri tapodhanena | vidyādhana | vayaṃ devānarcayituṃ puṣpāharaṇāya prahiṇuma   tvām | tarhi samayātikramaṃ kasmādakārṣīstvam | asmadīyā devapūjā vighnitā | tato malīmasamānanaṃ   vidhāyāsthāt |  </p>
      <h2 id="322,18">322,18</h2>
      <div class="lg" style="padding-left: 2em;">
        <p>uditaṃ ca |</p>
        <span>jīvanto 'pi mṛtāḥ pañca vyāsena parikīrtitāḥ |</span>
        <span>daridro vyādhito mūrkhaḥ pravāsī nityasevakaḥ |</span>
      </div>
      <h2 id="322,20">322,20</h2>
      <p>atha tena vidyādhanena gandharvavṛttāntaṃ taponidhestasya purastādupavarṇitam | tadākarṇya munīndro 'sāvato  'diṣṭa | vidyādhana | viśvāvasumālāvatyau vāsavo 'bhiśaptavān | tatastau martyalokamāpatatāṃ tatastvaṃ martyalokamavāpsyasi | tatastenānugraho yācitaḥ | tadanu karuṇākrāntasvānto munīndro vyāhṛtavān | tvaṃ martyaloke  nivasan jātismartā bhaviṣyasi | haradattena samaṃ maitramutpatsyate tasyopayogāya bhaviṣyasi | tataḥ punarapyāśramamasmadīyamāgamiṣyasi | tataḥ so 'haṃ vidyādhanastrivikramo bhūtvāvatatāra | ata eva śukaśārikayoḥ prathamavṛttāntaṃ jānāno 'smi | tarhi te śukaśārike 'trāgacchataḥ | tathā karavāṇi | tataḥ śuciḥ  snāto bhūtvā sauparṇaṃ mantraṃ japtavān śukaśārikayorāvāhanamuddiśya | tatastajjaptakṣaṇa eva tau pakṣiṇau   pāṇiprāptāvajāyetām | tata ekasminpañjare prakṣipya madanasenasya mandire citraśālāyāḥ pañjare antarāsthāpayat | haradattatrivikramau niyatau bhūtvā yathābhilaṣitaṃ niragātām | itthaṃ bhūyāṃsyatikrāntāni  dināni | tatastayā śārikayā babhāṣe śukaḥ | bho prāṇanātha | yasmai kāryāyāvāmānītau tarhi tvaṃ   prayojanaviśeṣeṇāsmai madanasenāya na kimapyabhidadhāsi | tato 'smadāgamanasya ko nāmopayogaviśeṣaḥ |   tadākarṇya kīro 'pi girāmudgāramāvirabhāvayat | priye tvaṃ yadabhidhatse mamāpi mānasaṃ tadvimṛśatyaharniśaṃ paraṃ prastāvo na samāpatati | </p>
      <h2 id="322,33">322,33</h2>
      <div class="lg" style="padding-left: 2em;">
        <p>uditaṃ ca |</p>
        <span>prastāvasadṛśaṃ vākyaṃ svabhāvasadṛśaṃ priyam |</span>
        <span>ātmaśaktisamaṃ krodhaṃ yo jānāti sa paṇḍitaḥ ||</span>
      </div>
      <h2 id="322,35">322,35</h2>
      <p>itthaṃ kasmiṃścidavasare madanasenaḥ śukaṃ vyājahāra | bho rāmacandra | vārttāmekāṃ vyācaṣṭāṃ bhavān | tataḥ  śukaḥ provāca | śṛṇuṣvāvahito madanasena | adyatane samaye tvāṃ vihāya nānyaḥ kaścana sarvato 'bhimānaṃ   svamānasenānubadhnāti | dharmārthakāmalakṣaṇapuruṣārthatrayasādhanena tvayaivāsārasya saṃsārasya saṃsāratā vidhīyate   ¿tato te¿ 'pyatiśayamokṣaḥ | prathamajaḥ puruṣārthastvayaiva nādhigataḥ | sarvasvamanvabhāvi puruṣārthadvayabādhanena | eta   eva puruṣārthāḥ pūrvapuruṣaiḥ pūrvaparipāṭyā sādhayitavyāḥ | vyatikramo na kartumanveṣṭavyaḥ |  </p>
      <h2 id="323,4">323,4</h2>
      <div class="lg" style="padding-left: 2em;">
        <p>āhuśca |</p>
        <span>dharmamarthaṃ vyatikramya kevalaṃ kāmamāśritaḥ |</span>
        <span>ayaśobhājanaṃ loke paratrāpi ca ninditaḥ ||</span>
      </div>
      <h2 id="323,6">323,6</h2>
      <p>anyacca | viṣamaviśikhasya vyasanaparavaśaṃ tvāmabhivīkṣya tava pitarau duḥkhākrāntasvāntau staḥ | tayorduḥkhavitaraṇe tava garīyānpratyavāyo 'bhīpsitaploṣamāpādayannaharniśaṃ jarījṛmbhīti | yastu mātāpitarāvavajānīte taṃ vihāya nānyaḥ kaścana patito 'stīti «|» </p>
      <h2 id="323,9">323,9</h2>
      <div class="lg" style="padding-left: 2em;">
        <p>gaditaṃ ca |</p>
        <span>mātāpitrorapoṣṭāraṃ kriyāmuddiśya yācakam |</span>
        <span>parārthe tilahotāraṃ dṛṣṭvā cakṣurnimīlayet ||</span>
      </div>
      <h2 id="323,11">323,11</h2>
      <p>tasmādākarṇayatu bhavān | etadarthe mahābhāratīyamitihāsamekaṃ tvāṃ prati vakṣyāmi | ityabhidhāya madanasenaṃ  prati śukaḥ paurāṇikīṃ kathāmekāṃ vyāhartuṃ pravavṛte | śṛṇu madanasena | mālavajanapadamadhye nāgapuraṃ nāmāgrahāraḥ | tatra vijayaśarmāhvayo brāhmaṇo hyavātsīt | tasya tanayo devaśarmābhavat | tena samastā api  vidyā abhyastāḥ paraṃ śāntirmanasyudayaṃ nāsādayati sma | tataḥ pitarāvabhāṣiṣṭa | ahamanyā api vidyā   adhyetuṃ vrajiṣyāmi | tatastau niṣeddhuṃ pracakramāte | tatastayoruditamavamatya dvitīyameva deśāntaraṃ niragāt | itthaṃ deśāntare 'ṭāvyaṃ kurvāṇo 'nekatīrthāni devāyatanāni pavitrakṣetrāṇi darśaṃ darśaṃ darśādiṣu  viśeṣaparvasu parvasaparyāparāyaṇo bhūtvā tāpasaveṣānusaraṇarasikaḥ paraṃ vairāgyamavalambya viṣayavāsanāvitṛṣṇo niḥspṛhatayā pravartamānaḥ citrakūṭaparvatamāsasāda | tatra pavitramekaṃ tapovanamālokya mahāmeruprāsādaṃ  śivasya dṛṣṭvā nirmalajalaparipūrṇaṃ saraścābhivīkṣya samāsādya cāplavanaṃ saṃdhyopāsanaṃ surapitṛtarpaṇaṃ ca   vidhāya prāsādamāsādya śivamarcayitvā stotrādinā saṃtoṣya praṇipatya ca svacetasi paramaṃ samādhānamanubhūya tatraikasya tarostale niṣasāda | padmāsana upaviśya nāsikāgre dṛśau vinyasya śyāmalāṅgaṃ  caturbhujaṃ śaṅkhacakragadāpadmodāyudhamāśrayaṃ śriyaḥ purodeśāvasthitasaṃbandhayojitakarayugalagaruḍamityādiviśeṣaṇaviśiṣṭaṃ śrīmantamādinārāyaṇaṃ dhyātvā sāṃsārikadehāhaṃkāratāpuraskṛtavyāpāro paramacetasonivāraṇatayā sakalāvaraṇapariṇatāśayaḥ kṣaṇaṃ sthitavān | </p>
      <h2 id="323,25">323,25</h2>
      <div class="lg" style="padding-left: 2em;">
        <span>dehabhāvaṃ parityajya nirālambanamāśritaḥ |</span>
        <span>ānandapadasaṃyogī sa yogī modate sukham ||</span>
      </div>
      <div class="lg" style="padding-left: 2em;">
        <span>nidrādau jāgarasyānte yo bhāva upajāyate |</span>
        <span>taṃ bhāvaṃ bhāvayedyogī dvividhābhāvavarjitam ||</span>
      </div>
      <h2 id="323,29">323,29</h2>
      <p>evamākāravikāranirākaraṇenāsau devaśarmā dhyānanimīlitacakṣuratiṣṭhat | tadanvādau tundilāntaḥkaraṇo  bahirviṣayasaṃbandhābhibandhibodhavidhuro madhyaṃdinātikramamapi nājñāsīt | tato bhikṣānimittaṃ pratiniragāt | tato 'mbarapadavīmavagāhamānā balākā tasyoparyadūṣayat | yāvatā upari paśyati tāvatā  balākāmāluloke | tatastāṃ sāsūyamaśapat | śāpavitaraṇasamayasamanantarameva bhuvastalaṃ sā gatāsuḥ papāta |   tadavekṣya devaśarmā manasi mahāntamanutāpamāsasāda | varākaḥ prāṇī vṛthaiva garīyāṃsaṃ nigrahaṃ grāhitaḥ |   alpīyasyaparādhe daṇḍabāhulyamāsañjitaṃ kopaparādhīnatayā na kiṃcidajñāsiṣaṃ tapaso 'smadvihitasya   pariploṣaḥ samavartiṣṭa |  </p>
      <h2 id="323,36">323,36</h2>
      <div class="lg" style="padding-left: 2em;">
        <span>krodho vaivasvato rājā tṛṣṇā vaitaraṇī nadī |</span>
        <span>vidyā kāmadughā dhenuḥ saṃtoṣo nandanaṃ vanam ||</span>
      </div>
      <div class="lg" style="padding-left: 2em;">
        <span>nāsti kāmasamo vyādhirnāsti mohasamo ripuḥ |</span>
        <span>nāsti krodhasamo vahnirnāsti jñānasamaṃ sukham ||</span>
      </div>
      <h2 id="324,3">324,3</h2>
      <p>ityabhidhāya devaśarmā tasya doṣasyāpākaraṇakāmyayā punarapi snānadevārcanādikarmāvaśeṣaṃ nirmāya  samādhāvupaviśyaikāntacitto bhūtvā kāmapi mantrānuvṛttiṃ kṛtavāndvaitabhāvaparityāgena |  </p>
      <h2 id="324,5">324,5</h2>
      <div class="lg" style="padding-left: 2em;">
        <span>aṅgulyagreṇa yajjaptaṃ yajjaptaṃ merulaṅghane |</span>
        <span>vyagracittena yajjaptaṃ tatsarvaṃ niṣphalaṃ bhavet ||</span>
      </div>
      <h2 id="324,7">324,7</h2>
      <p>tadanu nimittaṃ nirmāya nagarāntargantuṃ prakrāntavān | tato nārāyaṇanāmadheyasya brāhmaṇasya gṛhaṃ bhikṣāharaṇāyāgacchat | tatastadīyapatnyā dvāri gataṃ bhikṣumavekṣya bhikṣāṃ dātuṃ ≤prā≥«pā»traṃ kare 'kāri | tāvatā  tasyāḥ patirnārāyaṇo gṛhānagacchat | tatastayā bhikṣāpātraṃ sthāpayitvā kṣaṇamātraṃ sthātavyamiti devaśarmā   vyāhāri | bhartre jalapātraṃ dattvā snāpanāya salilaṃ samānīya snānasurasaparyābhojanādisāmagrīsaṃpādanaṃ   saṃsādhya devaśarmabhikṣunimittaṃ bhikṣāmāhṛtavatī | tato devaśarmā tāmavādīt | etāvantaṃ samayamahaṃ dvāryeva   tiṣṭhāmi | tvaṃ vilambena bhikṣāṃ vitariṣyasi | tarhi garīyānpratyavāyastavāghaṭiṣṭa | tataḥ sā bhikṣumavocan |   ekasmādvidheyaviśeṣādekasya balavattaratā | yasyāsti dharmo 'tra yasminnucitatvamukhyatā sa tenādau vidhātavyaḥ | tato 'nyasmai prayojanāya pravartitavyam | </p>
      <h2 id="324,15">324,15</h2>
      <div class="lg" style="padding-left: 2em;">
        <p>gaditaṃ ca |</p>
        <span>apūjyā yatra pūjyante na pūjyante guṇānvitāḥ |</span>
        <span>trīṇi tatra bhaviṣyanti durbhikṣaṃ maraṇaṃ bhayam ||</span>
      </div>
      <h2 id="324,17">324,17</h2>
      <p>asmābhiḥ pativarivasyānusaṃdhātavyā | </p>
      <h2 id="324,18">324,18</h2>
      <div class="lg" style="padding-left: 2em;">
        <p>tathā hi |</p>
        <span>ayameva paro dharmo hyayameva paraṃ tapaḥ |</span>
        <span>patiśuśrūṣaṇaṃ yatra tatstrīṇāṃ svargahetukam ≤|≥«||</span>
        <p>»</p>
      </div>
      <h2 id="324,20">324,20</h2>
      <p>etāvatāsmadīyaṃ samastamapi vyavasitaṃ caritārthaṃ bhavati | </p>
      <h2 id="324,21">324,21</h2>
      <div class="lg" style="padding-left: 2em;">
        <p>racitaṃ ca |</p>
        <span>kokilānāṃ svaro rūpaṃ pātivratyaṃ tu yoṣitām |</span>
        <span>vidyā rūpaṃ kurūpāṇāṃ kṣamā rūpaṃ tapasvinām ||</span>
      </div>
      <h2 id="324,23">324,23</h2>
      <p>bhavādṛśānāṃ yogīśvarāṇāṃ kṣamaiva bhāvyā | tadānīmevāvikalaṃ yogasya phalamāsādyate | itarathā vyarthaḥ  pariśrama evodeti | tato 'sau saroṣabhrūbhaṅgadurdṛśyatārakaṃ nyaphālayat | tadanu tayā pativratayāvādi |   bhavatāṃ kopena kiṃ nāma śakyate kartum | kathamahaṃ sā balākā yā kopena bhavato 'ntarikṣādapatat |   etadākarṇya devaśarmā vismayavivaśaḥ saṃjātaḥ | anyapradeśajanitaṃ vṛttāntaṃ kathameṣā dṛgviṣayībhāvamāpādayituṃ pragalbhate | na hyasau sāmānyasaṃbhāvanāsaṃbhāvyā bhavati | abhidhāyetthaṃ tāṃ daṇḍavatpraṇatavān |  vyābhāṣīcca | tvayāhamupadeṣṭavyaḥ | tavedṛśamatīndriyaṃ jñānaṃ kutastyam | tataḥ sāśrāvayat | yasya prāṇino   yo dharmo 'bhihito 'sti taṃ yathāvadanutiṣṭhati | tarhi svabhāvata eva jñānodayastasminnāspadaṃ saṃpādayati |   mama patyurupācaraṇena jñānaṃ jarījṛmbhīti | bhavānvārāṇasīṃ gacchatu | tatra dharmavyādho nāma mṛgayuradhivasati | sa tubhyaṃ jñānopadeśaṃ dāsyati | tataḥ sādhvīvacasāsau devaśarmā vārāṇasīṃ prati prasthitavān | śanaiḥ  śanairviśvanāthanagaraṃ muktikṣetramāsāditavān | nagaramadhyamāviśya tīrthe samāplāvya śrīviśveśvaramabhipūjya   pradakṣiṇaṃ kṛtvā daṇḍavatpraṇipatya pavitramātmānaṃ vidhāya dharmavyādhaṃ didṛkṣustadupāntamagacchat | tatastena   darśanasamanantaramevābhāṣi | kiṃ pativratayā prasthāpitā bhavantaḥ | tadākarṇya tamavadat | tayaiva prasthāpito   yuṣmatsaṃnikṛṣṭamāgato 'smi | tato dvāvapi vyādhasya niketanaṃ gatau vyādhena devaśarmāṇamāsanāyāsanaṃ   pracikṣipe | tadanu vyādhasya vṛddhau pitarau tiṣṭhataḥ | tayorupāntaṃ gatvā draviṇamārjitaṃ tatpurastādavasthāpya   daṇḍavatpraṇipatya karau yojayitvā atithireko 'bhyāgato vartata ityavādīt | tacchrutvā pitarau jagadatuḥ |   atithirāgataśceddaivamasmadīyam | tasya saparyā jyāyasī kāryā |  </p>
      <h2 id="325,4">325,4</h2>
      <div class="lg" style="padding-left: 2em;">
        <p>uktaṃ ca |</p>
        <span>gururagnirdvijātīnāṃ varṇānāṃ brāhmaṇo guruḥ |</span>
        <span>patireko guruḥ strīṇāṃ sarvasyābhyāgato guruḥ ||</span>
      </div>
      <div class="lg" style="padding-left: 2em;">
        <span>atithiścāpavādī ca dvāvetau mama bāndhavau |</span>
        <span>apavādī haretpāpamatithiḥ svargasaṃkramaḥ ||</span>
      </div>
      <h2 id="325,8">325,8</h2>
      <p>tato dharmavyādhastasminnatithau satkāramakārṣīt | tato devaśarmābhyabhāṣata | tvaṃ ca sarvajñastvayā dharmopadeśaḥ  kartavyaḥ | taduditamākarṇya mṛgayurjagāda | tvaṃ patitastvamupadeśayogyo na bhavasi | atithiriti matvā   mānanīyo 'smākam |  </p>
      <h2 id="325,11">325,11</h2>
      <div class="lg" style="padding-left: 2em;">
        <p>yato 'bhihitam |</p>
        <span>vipro vāpyathavā śūdraścaṇḍālo vā gṛhāgataḥ |</span>
        <span>atithiḥ pūjya evātra sarvathā sādhuvadbhuvi ||</span>
      </div>
      <h2 id="325,13">325,13</h2>
      <p>tvaṃ pitṛbhyāmuditaṃ na karoṣi | kimarthaṃ tīrtheṣu bhrāntyā śramaṃ vyarthamāpādayasyātmani | tavaitadvilasitaṃ sakalaṃ  vyarthameva | tvaṃ punargṛhāngaccha pitroḥ śuśrūṣāṃ sādhīyasīṃ samācara | etāvatā svata eva jñānamutpadyate |   ayameva tavopadeśaḥ kṛtaḥ | tato vyādhavacasā nijameva niketanaṃ nirjagāma devaśarmā | pitṛbhyāṃ samāgamat |   tayormanasi tanayasamāgamajanitaṃ niratiśayaṃ saukhyaṃ pravartiṣṭa | etāvatāsau devaśarmā niṣpāpaḥ saṃjātaḥ |   ata eva madanasena tvayā pitroḥ paricaryā kartavyā | etāvatā tvamapi vicitrapātraṃ bhaviṣyasi | kāle   pitrorupāsanamapahāya nāparaṃ kimapi nṛṣu prārthitaphalapradaṃ jāgarti | paśyaitadviṣaye tavaikamudāharaṇamupavarṇayāmi | bhāgīrathītaraṃgiṇītīre pāṇḍarapurasaṃjñakaṃ pṛthu nagaram | tatra puṇḍarīkastu pitrorupāstiṃ  mahanīyāmaharniśamācarati | tajjātatapo'tiśayasāmarthyena svayamevākuṇṭhadhāmā vaikuṇṭhaparivṛḍho vaikuṇṭhavasatiṃ śithilīkṛtya tamupaḍuḍhauke | so 'dyāpi tatrārtha evāvasthito 'bhūt | tatsthānaṃ dakṣiṇadvārakātvena  sarvatra prakhyātamāvirbibharti | etāvatphalaṃ pitrorasti paricaryāyāḥ | tarhi tvamapi pitroḥ sevāmupāsva |   kathāmenāṃ madanasenaṃ prati śuko 'bhāṣiṣṭa | tadākarṇya madanasenaḥ kīraṃ gīrbhirupācarat | kīra tvadīyaprasādena paramo bodho mama hyudiyāya | ityabhidhāya madanasenaḥ pitroḥ samīpaṃ pra≤ri≥«ti»vrajya daṇḍavatpraṇipatya  karau saṃyojya vyajijñapat | etāvato divasānmuṣitasarvārthasārtho 'smi yo 'haṃ bhavatāmādeśaṃ na kṛtavān |   tadetadvimānasugataṃ mamājāyata | adya prabhṛti preṣye yathādeśaḥ pradīyate tathaitāvatprayojanapreṣaṇaṃ mayi   dātavyam | etadākarṇya haradattaḥ saṃtuṣya paraṃ pramodabharaṃ prāptavān |  </p>
      <h2 id="325,28">325,28</h2>
      <div class="lg" style="padding-left: 2em;">
        <p>yathoditam |</p>
        <span>yasya putraḥ piturbhakto bhāryā chandānuvartinī |</span>
        <span>vibhavo dānabhogāya tasya svarga ihaiva tu ||</span>
      </div>
      <h2 id="325,30">325,30</h2>
      <p>tataḥ saṃtuṣya haradattaḥ putraṃ pratyuvāca | tvayā kuṭumbasya paścādbhāge cintodvahanaṃ kartavyam | ahaṃ dhanārjanavyavasāyāya pravrajiṣyāmi | dhanahīnaḥ pumāṃstṛṇasyāpi na vinimayatāmarhati | </p>
      <h2 id="325,32">325,32</h2>
      <div class="lg" style="padding-left: 2em;">
        <p>tathā cābhyadhuḥ |</p>
        <span>dhanī pūjyo dhanī ślāghyo dhanī sarvaguṇāgraṇīḥ |</span>
        <span>dhanahīnā na śobhante nirgandhā iva kiṃśukāḥ ||</span>
      </div>
      <div class="lg" style="padding-left: 2em;">
        <span>yasyārthastasya mitrāṇi yasyārthastasya bāndhavāḥ |</span>
        <span>yasyārthaḥ sa pumāṁlloke yasyārthaḥ sa ca paṇḍitaḥ ||</span>
      </div>
      <div class="lg" style="padding-left: 2em;">
        <span>yasyāsti vittaṃ sa naraḥ kulīnaḥ sa paṇḍitaḥ sa śrutavānguṇajñaḥ |</span>
        <span>sa eva vaktā sa ca darśanīyaḥ sarve guṇāḥ kāñcanamāśrayante ||</span>
      </div>
      <div class="lg" style="padding-left: 2em;">
        <span>akāraṇaṃ vyākaraṇaṃ tantrīśabdo 'pyakāraṇam |</span>
        <span>akāraṇaṃ trayo vedāstaṇḍulāstatra kāraṇam ||</span>
      </div>
      <h2 id="326,5">326,5</h2>
      <p>iti piturabhihitaṃ niśamya madanaseno janakaṃ jagāda | mayi putre vidyamāne yadi tatrabhavadbhiḥ prayāsaḥ  kartavyastadānīṃ putrasya ka upayogaḥ | yastu tanayo janayitroḥ saparyāyāmananuyuktaḥ kiṃ tasya janmanā |  </p>
      <h2 id="326,7">326,7</h2>
      <div class="lg" style="padding-left: 2em;">
        <p>abhyadhācca |</p>
        <span>ko 'rthaḥ putreṇa jātena yo na vidvānna dhārmikaḥ |</span>
        <span>tayā gavā kiṃ kriyate yā na dogdhrī na garbhiṇī ||</span>
      </div>
      <h2 id="326,9">326,9</h2>
      <p>yastu pitroḥ saparyayā sukhaṃ janayati tasyaiva saphalaṃ janma netarasya | </p>
      <h2 id="326,10">326,10</h2>
      <div class="lg" style="padding-left: 2em;">
        <p>tathoditam |</p>
        <span>vittānusāriṇo dharmaḥ śraddhānvitaśivārcanam |</span>
        <span>piturmātuḥ sadā bhaktiḥ saphalaṃ tasya jīvitam ||</span>
      </div>
      <div class="lg" style="padding-left: 2em;">
        <span>ekenāpi suputreṇa siṃhī svapiti nirbhayam |</span>
        <span>sahaiva daśabhiḥ putrairbhāraṃ vahati gardabhī ||</span>
      </div>
      <h2 id="326,14">326,14</h2>
      <p>ata eva bhavanto 'traiva tāvattiṣṭhantu | ahameva vāṇijyavidhānāya vrajiṣyāmi | ityanujñāmādāya nirgatavān | nijamandiramāsādya prāṇapriyāṃ prabhāvatīṃ prati prāvocat | priye prabhāvati | dhanamārjayituṃ  vyavasāyoddeśena iyāsurasmi | tvayā na kaścinmadvirahajanyaśramaḥ samavalambanīyaḥ | mayāpi bhavatyāḥ kṣaṇasyāpi viyogaḥ soḍhumaśakyaḥ | paraṃ janakavacanamanatilaṅghanīyamiti matvā gamanasaṃjāyamānamanā asmi |  tadviṣamaviśikhaviṣayavimukhaṃ viṣādaviṣaviśeṣapoṣakaṃ guruvacoviṣavedanāyanātiploṣaparaṃ patyuḥ krakacakarkaśaṃ   vacanamatiduḥsahaṃ śrutvā nirastajīviteva vidhvastāpaghanā vigalitāṅgasaṃdhibandhā galitakalā pairāhataprabhā prabhāvatī mohānandasaṃdohabhūyasyā tāpoṣṇavyathayā galagṛhīteva prāṇeśvaraṃ prati provāca | śṛṇuṣva  prāṇanātha | piturvacanamanatikramaṇīyaṃ paramo dharmaḥ | paramanyadapyasti | yaduktaṃ |  </p>
      <h2 id="326,22">326,22</h2>
      <div class="lg" style="padding-left: 2em;">
        <span>prāvṛṭkāle yātrā yauvanakāle pūruṣadāridryam |</span>
        <span>prathamasnehe virahaḥ trīṇyapi duḥkhānyatigurūṇi ||</span>
      </div>
      <h2 id="326,24">326,24</h2>
      <p>etattritayamapi puruṣasyātikaṣṭataram | </p>
      <h2 id="326,25">326,25</h2>
      <div class="lg" style="padding-left: 2em;">
        <p>tathā ca |</p>
        <span>siddhe hyanne phale pakve nārīprathamayauvane |</span>
        <span>kālakṣepo na kartavyaḥ kālasya tvaritā gatiḥ ||</span>
      </div>
      <h2 id="326,27">326,27</h2>
      <p>etāvatsu prayojaneṣu puruṣeṇātyutsukatayā prayatanīyam | </p>
      <h2 id="326,28">326,28</h2>
      <div class="lg" style="padding-left: 2em;">
        <p>tathā ca |</p>
        <span>utkocaṃ prītidānaṃ ca dyūtadravyaṃ subhāṣitam |</span>
        <span>kāminīṃ prathamāvasthāṃ sadyo gṛhṇāti buddhimān ||</span>
      </div>
      <h2 id="326,30">326,30</h2>
      <p>itthaṃ prabhāvatī prābravīt | paraṃ na tattasya cetasi paryeti | tadanu hiraṇyagarbhagṛhiṇīhṛdayaṃgamaiḥ priyavacobhiḥ  samāśvāsya tāṃ niragāt | tatastayābhyadhāyi | madanasena tava mama cettādṛśaṃ paramaṃ premasāmagryaṃ tarhi   māmīdṛśīṃ parityajya tvayā gamanaṃ kathaṃ kriyamāṇamasti | tato 'sāvajalpat | ahaṃ yatra kvāpi gatavāntarhi   tatrāpi tvaṃ mama hṛdaye vasantyevāsi | evaṃ nayamikadṛśā jānīhi |  </p>
      <h2 id="327,1">327,1</h2>
      <div class="lg" style="padding-left: 2em;">
        <p>yathoktam |</p>
        <span>girau kalāpī gagane ca meghā lakṣāntare bhānurathāpsu padmam |</span>
        <span>dvilakṣasomaḥ kumudasya bandhuryo yasya maitrī na ca tasya dūram ||</span>
      </div>
      <div class="lg" style="padding-left: 2em;">
        <span>dūrastho 'pi samīpastho yo vai manasi vartate |</span>
        <span>yo hi citte na varteta samīpastho 'pi dūrataḥ ||</span>
      </div>
      <h2 id="327,5">327,5</h2>
      <p>vyāhṛtyetthaṃ madanaseno niragacchat | tatastayā bahujalapariplute vilocane akāriṣātām | tadālokya madanasenastasyāḥ samīpe samāgatya nibiḍaparirambhasamārambhasaurabhyamabhyasyātmīyapāṇināśruparimārjanaṃ vidhāya  śukaśārike avocat | ākarṇayatāṃ guṇasāgaro mālāvatī ca | iyaṃ prabhāvatī sarvasminnapi viṣaye   bhavatorupahāre tiṣṭhantī | bhavadbhyāmetasyāścetaso virahajanyapralayakālasaṃkāśaṃ kaṣṭaṃ śanaiḥ śanairuktiviśeṣairapohitavyam | iyaṃ bhavaddhaste dattāsti | etasyā viraho vardhituṃ na dātavyaḥ | ityabhidhāya madanaseno  vaṇikkaraṇanimittaṃ manīṣitaṃ kṛtvā deśapradeśamuddiśya nirayāsīt | tadupari prabhāvatī vivoḍhurvirahavedanāvasthayā vihvalāvayavā rātriṃdivaṃ tadavasthāmavalambamānā sānnodakakriyāyāmapi na spṛhāṃ badhnāti |  tatastasyā virahavyathābāhulyamabhivīkṣya śārikā śukamuvāca | rāmacandra | madanasenena prabhāvatī dattāsīdāvayoḥ | yadiyaṃ bhavadbhirvirahavyathākadarthanato nivāraṇīyā | tarhyetāṃ viyogavanajvalanajvālājaṭālajājvalyamānāpaghanāṃ mārakārāgāravihāraviklavakleśaviśeṣavigalitāṅgasarvasvāṃ vikṣatekṣaṇe 'kṣaṇaśokaśaṅkunikāraparikaramanākulamābadhnānāṃ tvameva kimiti kathācaritretihāsādibhiḥ kautukādhikaṃ janayanduḥkhaviśeṣāpākaraṇena na śikṣayasi | tava maunālambanamanupadaṃ tavaiva vacanīyatāmāpādayiṣyati |  tato niśamitakāntāvacanaḥ śakuntastadvacanānukūlakalitakalevarakāntasaṃkocakliṣṭāntaḥkaraṇagaṇastāmabhāṣīt |   prāṇādhipe | strīṇāṃ cetāṃsi kṣaṇikāni durvārāṇi nirvāhaśūnyāni ca | paśyāmi tāvadetasyāścetaso   'vasthitāyatiḥ kimudarketi | tatastadavabodhāttadanurūpaṃ kamapyupāyaṃ racayāmi |  </p>
      <h2 id="327,20">327,20</h2>
      <div class="lg" style="padding-left: 2em;">
        <p>tathoditam |</p>
        <span>anṛtaṃ sāhasaṃ māyā mūrkhatvaṃ calacittatā |</span>
        <span>aśaucaṃ nirdayatvaṃ ca strīṇāṃ doṣāḥ svabhāvajāḥ ||</span>
      </div>
      <h2 id="327,22">327,22</h2>
      <p>ityuktvā pakṣī joṣamāsādyātiṣṭhat | tadanvekasmindivase prabhāvatī svasyopatyakāyāṃ sthitavatī | tato  vinayakandarpeṇa pārthivakumāreṇa tatrasthā samanmathāvasthā kadarthitānāṃ svasthakaraṇapariṇatadivyamahauṣadhī   sā dadṛśe | tadanvanekakalākovidā vīkṣaṇakṣaṇābhilakṣaṇābhilakṣitaharṣotkarṣotpādanavailakṣaṇyāstātkālikottaravinimayaniyamitamanovṛttisvecchāviharaṇaparihṛtavigrahāḥ śrutisamuditaparabrahmātyantikānubhavasaṃbhāvitāḥ stokālokaśokaśaṅkūtkīlanakovidāḥ patyurmanasi saṃśrutya kṛtamapyātmīyamaparādhaṃ vismārayantīrvyavahāre paramārthe ca nānodāharaṇānugṛhītopapattisaṃpattisphuritādharā evaṃvidhā dūtīḥ prabhāvatīṃ  prati jighāya | tāśca tasyāḥ saṃnidhānamāgatya śanaiḥ śanairbahuvidhāṃ vibudhahṛdayaṃgamāṃ goṣṭhīṃ kurvanti   manovāsanānurūpaṃ nirūpayanti | anena prakāreṇa prabhāvatyā saha naikaṭyaṃ prāvartiṣṭa | tataśca vyāhartumādadre |   prabhāvati tvaṃ bharturviyogaṃ kasmādbibharṣi | avidyamānamapi śramaṃ nije mānase kasmādāropayasi | adyatanaṃ   dinaṃ dvitīyadine na nirvahati | gatāstu divasā na punarāgacchanti | adya tvaṃ nijāvayavavidyamānānurāgaṃ tāruṇyaṃ lāvaṇyaṃ ca kimiti kimiti vṛthaiva parikṣapayasi | tvaṃ yadviyogaṃ bibhrāṇāsi sa cedbhavatyāṃ  premaparavaśaḥ syāttadātmanā samaṃ kimiti na nayati | sa tu puratogatābhirnitambinībhiḥ samaṃ divyaṃ   viṣayasukhamupabhuñjannāste | tvaṃ bharturbhaktyā kiṃ na bhakṣayasi | anayā patiśuśrūṣayā kā nāma jāteti   mahyamekāmapi pradarśaya | paralokopabhogyātpātakādbibheṣi cettadā sa paralokastatpātakaṃ ca kasya   locanagocaropabhāvamāpannaṃ vijṛmbhitam |  </p>
      <h2 id="328,1">328,1</h2>
      <div class="lg" style="padding-left: 2em;">
        <p>tathābhihitam |</p>
        <span>yāvajjīvaṃ sukhaṃ jīvedṛṇaṃ kṛtvā ghṛtaṃ pibet |</span>
        <span>bhasmībhūtasya dehasya punarāgamanaṃ kutaḥ ||</span>
      </div>
      <h2 id="328,3">328,3</h2>
      <p>tattvamupabhogavirahitamātmīyaṃ janma kimiti vṛthaivātivāhayasi | svecchayā sukhopabhogamācarantyā bhavatyā  vayamapi sāhāyyabhāvaṃ yāsyāmaḥ | anena rājakumāreṇa vinayakandarpeṇa samaṃ bhavatyāḥ saṃgamaṃ kārayāmaḥ |   etāvatāpi januḥ saphalaṃ bhaviṣyati | etādṛśairvacobhistasyā mānasaṃ bhramitam |  </p>
      <h2 id="328,6">328,6</h2>
      <div class="lg" style="padding-left: 2em;">
        <p>uktaṃ ca |</p>
        <span>saṃtaptāyasi saṃsthitasya payaso nāmāpi na śrūyate muktākāratayā tadeva nalinīpattrasthitaṃ dṛśyate |</span>
        <span>antaḥsāgaraśuktimadhyapatitaṃ tanmauktikaṃ jāyate prāyeṇādhamamadhyamottamajuṣāmevaṃvidhā vṛttayaḥ ||</span>
      </div>
      <div class="lg" style="padding-left: 2em;">
        <span>svātantryaṃ pitṛmandireṣu vasatiryātrotsave saṃgatiḥ goṣṭhīpūruṣasaṃnidhāvaniyamo vāso videśe tathā |</span>
        <span>saṃsargaḥ saha puṃścalībhirasakṛdvṛtternijāyāḥ kṣatiḥ patyurvārddhakamīrṣyitapravasanaṃ nāśasya hetuḥ striyāḥ ||</span>
      </div>
      <h2 id="328,14">328,14</h2>
      <p>tataḥ sā prabhāvatī bhūyobhirbhūṣaṇairātmānaṃ bhūṣayitvā vyabhicaraṇāya nirgantuṃ prāvartata | tadānīṃ śārikā  pakṣiṇaṃ vyābhāṣīt | madanasenena iyaṃ prabhāvatyāvayorupahāre niveśitāsīt | tasyaiṣā vyabhicāre pravartamānā | tattvaṃ kasmādenāṃ na nivārayasi | tadanu kīra udīrayāmāsa | tvaṃ tūṣṇīmāsva | yadabhidhātavyaṃ  tatsvayamevaināmahaṃ vyāhariṣye | yāvatā vihaga upāyaṃ viracayati tāvatā śārikā prālapat | prabhāvati   yattvaṃ vidhātumabhilaṣasi tena tvaṃ vināśamavāpsyasi | ityākarṇya tayā dūtīmukhamudaikṣi | tato dūtī   rarāṇa | iyaṃ pakṣiṇī pāpinī nihantavyā yā pareṣāmasukhāya pratyūhavyūhamācarati | tadā prabhāvatī   samīpamāgamya pañjarārgalamapācakāra | pāṇinā dhṛtvā śārikā vipādanīyeti manasi pravartamānāsīt |   tāvatā śārikā samuḍḍīyāpalāyiṣṭa | tataḥ sarvā api babhāṣire | niragamadiyaṃ tadaiva | sādhvajaniṣṭa |   tataḥ prabhāvatyā sakalavṛttānta āveditaḥ | tacchrutvā śuko 'pyakathayat | tadetadruciraṃ vyaraci | sarvadaivāhaṃ   bhavatīṃ manmathāvasthābhṛśārditāṅgīmāloke | kimapi bhavatīmetadviṣayaṃ vyāhartumanvicchāmi | paraṃ pareṣāṃ   manobhāvaṃ ko nāma jñātumīṣṭe | saṃsāre sādhvabhisaraṇaṃ vihāya netaratsukhaṃ bhūyasā jarījṛmbhīti |   tarhīdaṃ tvayā sādhvācaritam | paramatrānyadapi vidyate | guṇaśālinīva saṃkīrṇāvaprasaṅgaprāptā uttaraṃ   kartuṃ prabhavasi cettadetadbahvāyāsavibhāvyaṃ vidheyamaṅgīkuru | ityuditā prabhāvatī babhāṣe | kā nāma   guṇaśālinī | kīdṛśaṃ saṃkīrṇaṃ nistīrṇam | tadupavarṇayatāṃ nāma bhavān | tataḥ śuko vyāvarṇayati |   prabhāvatī vayasyā pativratā paripṛcchati | itīyaṃ prathamā kathā itarāsāṃ kathānāṃ mūlapīṭhikārūpā   vyāvarṇitā | iti kathākośe kathāvatāraḥ ||  </p>
      <h1 id="1">§ 1</h1>
      <h2 id="328,30">328,30</h2>
      <p>atha candravatī nāma nagarī | tatra bhīmaseno nāma rājā | tatra mohananāmā vaṇik | tasya bhāryā  nāmato guṇaśālinī | sā rūpeṇātiśayaṃ prakarṣaṃ prāptā | tato vasudattatanayastāmīkṣitavān | tadvīkṣaṇakṣaṇa   evāyaṃ manmathamathitasarvārthasārthaḥ prāvartata | tato 'pārthīkṛtetaravyāpāro dūtībhistatprārthanāṃ niravartayat |   paraṃ sā norīkṛtavatī | tataḥ kuṭṭinīkarmanirmāṇopāyaparipūrṇāṃ pūrṇābhidhāṃ māsopavāsinīṃ prārthayata   dūtakṛtye | yadi guṇaśālinī māmanusaratīti tvaṃ cetkariṣyasi tarhi yathā tvaṃ saṃtuṣyasi tathāhaṃ nirmime |   yadyāciṣyase tadvitariṣyāmi | tadānīṃ tayā tathā karavāṇītyaṅgīcakre | tataḥ samyaṅmuhūrtamālokya guṇaśālinīgṛhamagacchat | tayā samaṃ pratyahaṃ gariṣṭhāṃ goṣṭhīmanutiṣṭhati pratidinaṃ śrīkṛṣṇavilāsamallāyodhakandukakelipramukhāni caritāni gāyati purātanabālatvasya goṣṭhīṃ nirmimīte | itthaṃ tayormaitrī samajāyata |  tata ekasmindine pūrṇāyai kimapi dātumudadhunat | tataḥ sā tanna gṛhṇīte | mamaitasya bhavatyā vitīrṇasya   kasyāpi vastuno na spṛhāmābadhnāti mānasam | yadahaṃ tvāṃ vadāmi tattvayānuṣṭhātavyamiti sā guṇaśālinī tayoditamurarīcakāra | tataḥ pūrṇābravīt | yadi madīyamabhihitaṃ kariṣyasi tadānīmidamarthe  tvayā mahyaṃ tathyavāk dātavyā | tato guṇaśālinī satyaṃ pratiśrutavatī | tataḥ pūrṇā nijodīrṇaṃ tayā   samaṃ nirṇīya vyāharat | tvayā tasmai surataṃ dātavyam | ātmīyamabhihitaṃ satyaṃ kartumanā hyasi cettadānīmidaṃ nijoditaṃ paripālaya | tato guṇaśālinī pūrvaṃ tadākṛtamajānatī taduditaṃ pratiśrutya paścādbahuvicāracittā saṃvṛttā | etasyā duṣṭāyāḥ pūrvamahamāśayānnājñāsiṣam | ajānatyā mayā pratiśuśruve |  kimataḥ paraṃ vidhānamavadhātavyam | yadi nijavācaṃ satyāṃ karavai tadānīṃ vyabhicārato duritamūrīkṛtaṃ   kariṣyate | yadyabhisaraṇaṃ nāṅgīkriyate tadā svasatyasya dūrataḥ pravāsaḥ | itthamekaṃ saṃdhitsato 'nyatpracyavate   tundilādharapānamaithunavat | tadanayormadhye kiṃ vicārakoṭimāṭīkariṣyate | śarīramapyādhīkṛtya satyatyāgo na   bhavituṃ dātavyaḥ | itthaṃ prācyavipaścidvacano≤ṭgho≥«dgho»ṣaṇā prakāśate | yathābhisaraṇe kṛte tatsatyahānirna kariṣyatetarām |  </p>
      <h2 id="329,12">329,12</h2>
      <div class="lg" style="padding-left: 2em;">
        <p>tathā cocire |</p>
        <span>asāraḥ sarvataḥ sāro vācā sārasamuccayaḥ |</span>
        <span>vācā sā calitā yena sukṛtaṃ tena hāritam ||</span>
      </div>
      <div class="lg" style="padding-left: 2em;">
        <span>vācā yadyatpratijñātaṃ śubhaṃ vā yadi vāśubham |</span>
        <span>tatsaṃdeho na kartavya idameva hi sāṃpratam ||</span>
      </div>
      <h2 id="329,16">329,16</h2>
      <p>iti vimṛśya guṇaśālinī pūrṇāṃ babhāṇa | tvayābhihitaṃ tavābhipretaṃ pumāṃsamānaya | tāvatāhaṃ parasmindevatālaye nivasāmi | tataḥ pradoṣasamaye pūrṇā tamānetuṃ gatavatī janasaṃmarde taṃ nopalakṣayantī tatsādṛśyasthagitamānasā guṇaśālinyāḥ patiṃ kare gṛhītvā tasminsaṃketaniketane samāninye | tadā tena  nijadayitā tayā ca nijapatiścopalakṣitaḥ | tarhyabhidhehi prabhāvati | tathāvidhe 'sminsaṃkocasamaye kimuttaramakāri tayā | etatpurastādastāśaṅkamācakṣva paścādyāhi | prabhāvatī vimarśavatī samajani paraṃ  taduttaraṃ nājñāsīt | tāvatā rātrirapyatyavartata | tataḥ śukamaprākṣīt | śuko 'pi vyāhārṣīt | sā taṃ   bhartāraṃ parijñāya kacairnigṛhya capeṭābhistāḍayāmāsa | tvaṃ matpurastādastāśaṅkaṃ sadaivaṃ vyāharasi yadahaṃ   bhavatīṃ vihāya nānyāṃ kāṃcana kāminīṃ jānāmīti | tavaitādṛśaṃ visadṛśaṃ caritaṃ mayā dṛśāpi   spraṣṭuṃ na śakyate | tato māṃ janakamandiraṃ prāpaya | no vā rājñe āvedayiṣye tvāṃ daṇḍayiṣye | tadānīmasau   mohano guṇaśālinyāścaraṇayorapatat | mamāyaṃ mahānaparādha āyāditi bhavatyā kṣantavya ityabhidhāya   tāṃ samatoṣayat | tarhi prabhāvatyevaṃvidhaṃ karma kartuṃ prabhavasi cettadānīṃ bāhulyavibhāvyamidamādartavyam «||»   iti prathamā kathā || 1 ||  </p>
      <h1 id="2">§ 2</h1>
      <h2 id="329,28">329,28</h2>
      <p>punarapi prabhāvatī vinayakandarpaniketanamupagantuṃ pakṣiṇaṃ papraccha | śuko 'bhidadhe | tvamapi yaśodāvadupāyakalpanāṃ pariśīlayasi cettato yāhi | tadākarṇya prabhāvatī kīraṃ prati praśnamādṛtavatī | yaśodāyāśceṣṭitaṃ vyācaṣṭāṃ bhavān | iti tayodite patatrī gatodrekaḥ pratyabhāṣata | madanapurābhidhānaṃ nagaram |  tatra nandananāmā narapatiḥ pālayati bhūtadhātrīm | tasya tanayo rājaśekharaḥ | tasya bhāryā śaśiprabhā |   saikena vaṇiṅnandanena nayanaviṣayamāpāditā | taddarśanasamayasamanantaramevāsau madanamārgaṇaprahṛtijharjharitaśarīraparihṛtadhairyo bhūtvā yugapadavasthāviśeṣānanubhavannuttarasthitahṛdayaḥ sadā tadāptyupāyaṃ paricinvaṃstadekatānatāpadavīmavagāhamāno vidyate | paraṃ samarthasya yuvatiḥ kathaṃ kena prakāreṇa samāsādyate  iti pratidinaṃ cintayā śuṣyaccharīro galitakalādhanaḥ kṛṣṇapakṣaśaśīva pariśeṣitanāmadheyāśrayo   bhūtvāvatiṣṭhate | itthaṃ tajjananī tādṛśīmavasthāmavekṣya tamaprākṣīt | putra tvamitthaṃ vartase | tava manasi   yaduditamasti tanmatpurastādastatrapaṃ bhavānvadatviti mātrābhihite 'sau cittasthitaṃ sarvamabhiprāyaṃ tasyā   agre ujjagāra | yadi śaśiprabhā madaṅgasaṃgamaṅgīkurute tadānīṃ majjīvitamasti netarathā | tarhi prabhāvati   tvameva pūrvamupavarṇaya | tasyābhilāṣo yaśodayā kathamapūri | yaśodā śaśiprabhāṃ kathaṃ saṃyojitavatī |   etadabhidhāya yathoddiṣṭaṃ vrajatu bhavatī | tadākarṇya prabhāvatī tadvicāracintāsaṃtānavitānaikarasā pravṛttā |   paraṃ na viveda | tataḥ prātaḥ pattrarathaṃ papraccha | so 'pi jagāda | ākarṇaya prabhāvati | tadānīṃ yaśodayā   tapasvinīveṣamālambya kāṣāyadhāraṃ tripuṇḍratilakāṅkitaṃ galagṛhītarudrākṣamālaṃ tathātmanā samamekaṃ   bandhumānīya tasya skandhe 'ṣṭadalakalāvaṣṭabdhadevasaṃpuṭaṃ kusumakaraṇḍaṃ cāvasthāpya garīyāṃsaṃ samārambhaṃ   parikalpya tathā caikā śunī samānītā | iti parikalpitaparikarā śaśiprabhāyā dvāradeśamagacchat |   tatrāgatya dvārapālakānabravīt | vayaṃ saurāṣṭrasomanāthayātrāyai gatvā mārge tīrthaviśeṣānālokamānāḥ   samāgatāḥ | adya tu bhṛśaṃ pariśrāntāḥ | aparato gantuṃ na prabhavāmaḥ | tarhi adyatanaṃ divasamatraiva nivasāmaḥ | prabhātasamaye purogamanāya mārgamupalabdhamavalambāmahe | ityabhidhāya tatraiva sthitavatī | tatasteṣāṃ  paśyatāṃ tatraiva gomayopalepanaṃ nirmāya niramāyi tayā devārcanaṃ devatāvanejanaṃ kṛtvā dhūpadīpanaivedyāni   vidhāya daṇḍavatpraṇipatya saṃnidhāyinīṃ śunīṃ samapūjayatsamastopahāranamaskārādinā | taccaritaṃ sarve   'pyabhivīkṣya visismire | itthaṃ pratidinaṃ tatrāvasthāya śunīsaparyāṃ vidhāyānte daṇḍavatpraṇipātanādikaṃ   karoti | tāṃ vārttāṃ śaśiprabhā śuśrāva | tatastatkautukālokanāya ekasmindivase śaśiprabhā tatrāḍuḍhaukat |   tadanu taccaritaṃ yaśodāmapṛcchat | kaiṣā śunī | etadvṛttāntaṃ mahyamāvedayatu bhavatī | tato 'syāḥ praśnānugrahaṃ   dṛṣṭvā yaśodayā netre arṇaḥpūrṇe akāriṣātām | avādi ca | śaśiprabhe kasmādetatpṛcchasi | etatsvarūpe   'bhihite tavāpi garīyān śramo bhaviṣyati | tayā tathābhihite sati śaśiprabhā tatpraśnāvabodhāyāgrahaṃ   bhūyāṃsamakarot | tatastadāgrahatāratamyamālokya yaśodā tadvaktavyāya viviktapradeśamayācata |  </p>
      <h2 id="330,20">330,20</h2>
      <div class="lg" style="padding-left: 2em;">
        <p>yato 'bhihitam |</p>
        <span>āyurvittaṃ gṛhacchidraṃ rahasyaṃ mantramaithune |</span>
        <span>pāyudhvaniṃ cāvamānaṃ matimānna prakāśayet ||</span>
      </div>
      <h2 id="330,22">330,22</h2>
      <p>ityabhidhāya rahasi vaktuṃ pravṛttā | śṛṇu śaśiprabhe | pūrvamahamiyaṃ tvaṃ ca śunī ceti tisraḥ sodaryaḥ  svasāra ekasya vaṇijo niketane vartāmahe | iti satyahaṃ vyabhicāraparāyaṇā nijecchayā pravṛttā | yaṃ tu   pumāṃsaṃ kāmārtaṃ paśyāmi tasmai suratopabhogaṃ prayacchāmi | tvamapi yasyopari mānasamullasati tasmai   surataṃ dadāsi nānyasmai prayacchasi | etāvadeva tvayi vaiguṇyaṃ pratiṣṭhitam | ārteṣu dīyate dānamiti   vākyaparipālanasāmarthyopabṛṃhitaṃ mama pūrvajātismaraṇalakṣaṇaṃ jñānamudiyāya tvaṃ tu nijāgrahavyagramānasā   etāvadvaiguṇyādbhogaviśeṣaṃ prāptāsi paraṃ na bhāgyasaṃpado jñānaviśeṣasya | anyā caiṣā dvayorapyāvayorjyāyasī   nijena pātivratyaviśeṣeṇa nigīrṇā na kasmai cārtāya ratiṃ prayacchati | tatpātakavrātenaiṣā śunītvamanīyata |   tarhi śaśiprabhe tavāpāradustarasaṃsārottaraṇākāṅkṣā jāgarti yadi tadā tvayāpyārtāya puruṣāya upabhogaḥ   prayoktavyaḥ | etāvatā svata eva jñānamutpatsyate | tadānīṃ śaśiprabhā vyābhāṣata | atidustaramasāraṃ saṃsāraṃ   nistarāmi tatrabhavatyā eva prasādo 'bhyudayanīyaḥ | tvamasmadīyakuladevatā | tarhi tvayā yaḥ ko 'pi   kandarpakaṅkapattrakarkaśaparāhatiparigalitanikhiladhairyagāmbhīryaḥ pumāṃścakṣuṣā viṣayīkriyate sa matsaṃnidhānamānetavya ityabhidhāya daṇḍavatpraṇipatitavatī | tata itarasmindine yaśodā ākrāntaprāntadaśābhyudayopakramaṃ nijatanayamānīya atithirabhyupagato 'stīti śaśiprabhāṃ jñāpitavatī | sā tamāgatamatithiṃ  pariṇatirasanibhṛtopacāraiḥ cārutayā paricitavatī | tarhi prabhāvatyetādṛśaprapañcitopāyacāturyaṃ pari   kalpasi yadi tathā vidheyaviśeṣe 'muṣminsādhanabuddhirbhava ||   iti dvitīyā kathā || 2 ||  </p>
      <h1 id="3">§ 3</h1>
      <h2 id="331,1">331,1</h2>
      <p>punaḥ prabhāvatī vivakṣuḥ pakṣiṇaṃ cakṣurbhyāṃ lakṣīcakāra | tato 'bravītpatatrī | devi narottamanṛpativadbhavatī  yadyabhiyogaṃ nirṇetuṃ pārayati tadetadādriyatām | tataḥ prabhāvatī tadvṛttāntamapṛcchat | pataṃganṛpa caritaṃ   tadabhidhātavyamiti samabhihite śukaḥ sakalaṃ kathākautukamakathayat | viśālapurāhvayaṃ nagaram | tatra   narottamo nṛpatiḥ paripālayati dharitrīm | skandhāvatāre tasminvimalanāmā vaṇik | tasya dve bhārye |   ekā rukmiṇī varṇavyāhāryā itarā ca sundarī saṃjñayā | taddve api striyau atyantameva cittapramāthinyau   vilokya kuṭilākhyo dhūrtaḥ smaraśaranikaraparihatihṛtāmandapramodamahodayaḥ kamapi prakāraviśeṣaṃ cikīrṣuḥ   ārirādhayiṣuḥ ṣoḍaśopacārapracārācaraṇacāturyaparicayavaicitryacitrīyamāṇacittāṃ tadabhimatadevatāṃ   pratyakṣīkṛtyābhilaṣitaṃ praṇutāditi devatābhihitaḥ kuṭilo 'pyātmano rūpaṃ vimalasyevānadhikapramāṇavarṇavayo'vayavasaundaryasamudāyānekatarapratīyamānapārthakyaṃ prārthitavān | tato devatayā tathā bhaviṣyatītyukte  tadākṛtyavalambanasamayasamanantaramanyasmindivase vimalaṃ grāmāntaragatamavagatya svayaṃ tadagāraṃ gatvā dvārgoptāramadyaprabhṛti bhavato dviguṇaṃ jīvitaṃ bhaktaṃ śītatrāṇapaṭīyasīrdvipaṭīḥ prayacchāmi tadānīmevetyābhāṣya  matsamānarūpaḥ kaścidapyantaḥ praveṣṭumadātavya ityabhidhāya dhiṣṇyamadhyamadhyāsya saundaryādiguṇagaṇodārāndārānākārya jāyayordvayoḥ śucīni cīrāṇi alaṃkāranicayāṃśca vitīrya sevakalokamācchādanāśanapriyoktibhiḥ paribhāṣya sarvāṃstānātmīyānvidhāya manīṣitānbhogānupabhuñjāno dānapuṇyaviśeṣāṃśca  nirmimāṇaḥ sukhasaṃcayamāsādyādhyavāsītsaḥ | tatastadgṛhiṇībhyāṃ parasparaṃ samakathyata kathāpi | parivṛḍho   'smākaṃ varāṭīvyaye 'pi bhṛśaṃ vyasīdat | idānīmeva saṃpado dānabhogādinā samāgamodayamagaṇayansaṃprayogamādarīdarīti | tarhi kamatra cittaparigatamāśayaṃ kalayāma | kimātmani purastādaniṣṭaṃ darīdṛṣṭamitaḥ prakṛtabādhenāgāmino 'pasargeṇa cetasi vaikṛtaṃ kimapyāviṣkṛtam | tadā sā vārttā vimalasyāpi  śravaṇaviṣayamagamat | tato 'śeṣavidheyabādhena vidhuritopalabdhirdhāvamāna eva nijāgāradvāramāgatya dvāraṃ   pravivikṣandvārgopakena gale gṛhītvā pariloṭhito bahirnirayāsīttathyavimalaḥ | tato 'sāvargalaṃ gṛhītvā   dvāḥsthānavādīt | ahametanniketananāyakaḥ | kasmānmāmapasārayanti bhavantaḥ | tato dvāḥstho 'pyavadat |   svāmī veśmano 'ntarnivasati | tvaṃ parato 'bhisaretyabhidhāya nirākarottam | tato 'sau satyavimalastāvattaṃ rājānamāvedayāmāsa | deva mahārāja | madīye mandire dhūrtaḥ kaścidāgamya praviśya nivasati |  mama samagrāmapi saṃpadaṃ vyayātiśayakaraṇena vipadaṃ prāpayati | tarhi madīyo yo nirṇayaḥ tvatpurastātkārayitavyaḥ | </p>
      <h2 id="331,26">331,26</h2>
      <div class="lg" style="padding-left: 2em;">
        <p>yato 'bhyadhuḥ |</p>
        <span>balaṃ mūrkhasya maunatvaṃ taskarasyānṛtaṃ balam |</span>
        <span>durbalasya balaṃ rājā bālasya ruditaṃ balam ||</span>
      </div>
      <h2 id="331,28">331,28</h2>
      <p>etasmātkāraṇānmamātrabhavāñcharaṇamāvirāsīt | tato mahīpālastamalīkavimalamānetuṃ mānuṣānanūnudat |  tadanvasya nṛpatiśāsanamāyātamabhivīkṣya rājñe darśanavidheyenārpyāṇi mauktikāni ratnāni vastrāṇi   cāparicitapūrvāṇi samānītavān |  </p>
      <h2 id="331,31">331,31</h2>
      <div class="lg" style="padding-left: 2em;">
        <p>tathā cāhuḥ |</p>
        <span>riktapāṇirna praviśedrājānaṃ daivataṃ gurum |</span>
        <span>naimittikaṃ tathā mitraṃ phalena phalamādiśet ||</span>
      </div>
      <h2 id="331,33">331,33</h2>
      <p>itthaṃ rājānaṃ dṛṣṭavān | athāsau rājñā nijagade | tvametadīyāṃ saṃpadaṃ kimiti vyayīkaroṣi | tacchrutvāvitathavimalo vācaṃ prāpañcayat | saṃpattiriyaṃ madīyā | dasyurasau | tathaiva samyagvimalo vācā jijṛmbhe |  evaṃ sthite sati rājño 'pi sātiśayaḥ saṃdehasamudaya udiyāya | dvāvapi sādṛśyaṃ spṛśantau na cānayorekasya mithyātvasaṃjñānaṃ saṃpādayituṃ prabhūyate kenāpi | tarhi prabhāvati bhavatyapi vicārayatu nāma |  sa tayornirṇayakathakaghaṭakakoṭiṃ kathamaṭīkṛtavān | tadākarṇya prabhāvatyapi pratibhāvijṛmbhamānavicāracāturyapariṇatimavagāhamānā tamasvinīmanīniṣatpāram | paraṃ tato na tannirṇayo buddhidarpaṇe pratiphalati |  tathā prātaḥ pṛṣṭaḥ pakṣī prabhāvatīṃ pratyāha | tadā tvavanīnāyako vimalasya dve striyau samānīyāprākṣīt |   bhavatyorvivāhasamaye bhavadbhartrā bhavatyoḥ kṛte bhūṣaṇāni kāni kalpitāni | tayorvyāhṛtaṃ śrutvā dvāvapi   vimalau pṛthagavasthāpya pūrvoditamevāpṛcchat | taduditaṃ satyavimalavacasā tādātmyamāpanīpannam | tacchrutvā   nṛpatiḥ satyavimalaṃ mānayitvā svagṛhānprati prāhaiṣīt | dhūrtavimalāya cukopa satyavimalasya saṃpattiṃ   tasyaivākarot | tarhi prabhāvati nirṇayādāvitthaṃ pratibhāprabhāvaprabhutāmālambase cettadānīmatyutkṛṣṭamavagāhyametadaṅgīkāryam ||  iti tṛtīyā kathā || 3 ||  </p>
      <h1 id="4">§ 4</h1>
      <h2 id="332,10">332,10</h2>
      <p>punaḥ prabhāvatī upapatyupāntamīyuṣī pataṃgapuṃgavaṃ jagāda | so 'pi bahusutamantrīvatsamāsannamāyāsaghanaṃ  kāryaṃ nistarītumīśiṣe yadi tadānīmanutiṣṭheti prabhāvatīmavādīt | sāpi kathaṃ bahusutamantrī sāyāsaṃ   kāryaṃ nistīrṇastadabhidhatsveti | tataḥ so 'pi tatpraśnaṃ vaktuṃ pracakrame | somapurākhye nagare somaśarmābhidho   brāhmaṇo nyavātsīt | tasyaikā kanyā | na kaścidapi tāmudvahate alakṣaṇaparicitasarvāṅgatvāt | itthaṃ sāpi   vivāhasamayamatinītavatī | tatastasyāḥ pitā tāṃ saha nītvā tadvaradarśanāya pradeśaviśeṣānākrāmadbhūyasaḥ |   na kaścidapi tāṃ vṛṇīte | tadanu janakasthānaṃ nāma puṭabhedamāsasāda | tatra govindo nāma vidyārthī   maṭhe vidyābhyāsaṃ praguṇayati | sa somaśarmā tasmai svāṃ duhitaraṃ dadau | sa govindo bahubhirnivāryamāṇo   'pi paraṃ tāṃ paryanaiṣīt | tataḥ pitā tāmudvāhya nijaṃ nagaramājagāma | sa govindo bhāryayā saha   tatrāvasthātuṃ pravavṛte | tadanu divaseṣvatikrānteṣu tayā jāyayā sa govindo 'bhyadhāyi | yadāprabhṛtyahaṃ   bhavatodvāhitā tadānīmārabhya bhaktabhojyaviśeṣo na kvacidāsādyate | ātmāndhasā hīnā bubhukṣayā mriyamāṇāsmi | tarhyuttiṣṭhata | yāmo matpiturgṛhān | tatra gatānāmasmākaṃ pitṛdarśanaṃ bhaviṣyati | śvaśuro mānayiṣyati bhavato vasanādinā | atra tu ko 'pyupāyaviśeṣastiṣṭhati | sa gṛhamasmākamāpādayati | </p>
      <h2 id="332,22">332,22</h2>
      <div class="lg" style="padding-left: 2em;">
        <p>tathā cocire |</p>
        <span>yasmindeśe na saṃmāno na vṛttirna ca bāndhavāḥ |</span>
        <span>na ca vidyāgamo nāpi dhanaṃ tatra sthitiḥ katham ||</span>
      </div>
      <div class="lg" style="padding-left: 2em;">
        <span>sthānatyāgaṃ prakurvanti siṃhāḥ satpuruṣā gajāḥ |</span>
        <span>tatraiva nidhanaṃ yānti kākāḥ kāpuruṣā ajāḥ ||</span>
      </div>
      <h2 id="332,26">332,26</h2>
      <p>itthaṃ tayā jāyayāpyaśabdi | govindastu na tanmanasi kurvanpunarabravīt | vacanametattathyamupapannaṃ na nītipadavīṃ davīyasīṃ prakalpayati | yatra pradeśe puṃso nodyamaviśeṣaḥ kaścinna tena tatrāvasthātavyam | paraṃ  śvaśurāśrayaṃ śritavatāṃ śāstre loke 'pi nitarāmavamatyatā vidyotatetarām |  </p>
      <h2 id="332,29">332,29</h2>
      <div class="lg" style="padding-left: 2em;">
        <p>tathā cābhyadhuḥ |</p>
        <span>uttamāḥ svadhanaiḥ khyātāḥ pitṛdravyeṇa madhyamāḥ |</span>
        <span>adhamā mātulaiḥ khyātāḥ śvāśuraiścādhamādhamāḥ ||</span>
      </div>
      <h2 id="332,31">332,31</h2>
      <p>govindenetthamabhihite 'pi paraṃ tayā durāgraho gṛhītaḥ | balādeva sā taṃ nītavatī nijajanakasamīpoddeśam | tato govindaḥ śatāṅgaṃ sajjīkṛtya tamadhiruhya dvāvapi niragātām | tato gacchatormārge  keśavaḥ sahaprasthāyī saṃgatavān | davīyasi vartmani tena samaṃ gariṣṭhāṃ goṣṭhīmanutiṣṭhan govindastamapi   śakaṭamāropitavān | tadanu mārge mūtramutsraṣṭuṃ govindaḥ syandanādavārukṣat | tato 'sau keśavastvavatīrṇamālakṣyānaḍvāhau pratodena tūrṇagatyā prāṇudat | tadanu śakaṭopari parapuruṣeṇa samaṃ saṃjātamanīṣiṇī  jātā | viviktatayā dvayorapi hṛdaruṃtudaḥ sātiśayaḥ kaścana premā prāvardhiṣṭa | tadanusārī govindo   'pi śakaṭamāṭīkate smākapaṭasnehaḥ śakaṭamāroḍhuṃ prāvartiṣṭa | tato govindaḥ keśavenolluṭhya parataḥ paricikṣipe | anuyāsyasi yadi tadānīṃ sādhutayā śikṣayiṣyāmi | madīyā jāyā madīyaḥ śakaṭaḥ | na  niścinomi tvāṃ kutastanaṃ pāripanthikam | kasmācchakaṭamārurukṣasi | itthaṃ karuṇayā śakaṭamāropitaḥ   keśavaścaṇḍālacaṇḍatāmamaṇḍayat | itthaṃ tayorvivadamānayoḥ govindastu naradevamāvedayat | nṛpasamakṣaṃ   vyavahāro 'jāyatobhayorapi | eko vakti madīyeyamiti | itaro 'pi tathaiva | tatratyāḥ sabhāsadaḥ striyaṃ   tāmaprākṣuḥ | kasya tvaṃ jāyeti | tayā saṃjātanūtanamaitro dhūrta eva bhartṛtvena parigṛhītaḥ | tāṃ dṛṣṭvā govindo jagāda | pāpametadabhilāṣamanīṣayā vyavaharamāṇā vartate | tadanu pṛthvīpraśāstā pradhāninaṃ babhāṣe |  tvayā sa vivādo nirṇetavyaḥ | tarhi prabhāvati tvameva pratibhānavatī bhūtvaitaduttaraṃ vāvadīhi | kenopāyena   vivādastayoratruṭyat | tataḥ prabhāvatī cintāvatī babhūva paraṃ na hṛdayasaṃdehamapanudatī | tataḥ pṛṣṭvā śukaṃ   taduttaradānotsukaṃ cakāra | tadānīmamātyastāṃ striyamavocat | bhavantau saṃvasanānniragātām | tarhyasyāṃ   triyāmāyāṃ kimabhyavahāri | tathā caitadeva govindakeśavau ca praśnīkṛtavān | strīvyāhṛtena govindagaditaṃ   saṃgatamabadhnāt | tataḥ keśavamavamatya govindāya tāṃ striyaṃ vitatāra | prabhāvati prabhāvavaibhavametādṛśaṃ   bhāvayasi cettadānīmetadādaraṇīyam ||   iti caturthī kathā || 4 ||  </p>
      <h1 id="5">§ 5</h1>
      <h2 id="333,16">333,16</h2>
      <p>punarapi yāminīmukhe vinayakandarpasamīpamiyāsuḥ prabhāvatī prālapaditi pakṣiṇam | so 'pi svopari  paryāptaṃ tamaparādhamaparasyopari kṣeptuṃ bālasarasvatīvadbuddhivaibhavena prabhavasi cettadānīṃ saṃjīvatāmiti   prājalpat | prabhāvatyapi bālasarasvatyāścaturacaritamavabubhutsuḥ kīraṃ gīrbhirudīrayat | so 'pi caritaṃ   tatprabhāvatīmavajigamiṣurvācaṃ prāpañcayat | ākarṇayatu kumudanandinī | ujjayinyāṃ guṇagaṇaprāgalbhyena jagattrayajayinyāṃ nagaryāṃ samākrāntākrāmadviṣatparākramo vikramārkaḥ | sa sāgarāmbarāṃ yathāvadāhārṣīt | sakalakalākuśalā kāmakalikā nāma kalākalāpānubhavakautukasaṃjīvanaprathamāṅkurā mahīpateḥ sāndrānandāmandaniṣyandodabindusaṃdohabandhūbhavadaviralavilasitataralatānalavisṛmarasmarasamarasamārabdhataraṃgitānaṅgarasaparirambhasaṃrambhasaurabhyalaharī vihārocitaprayāsā kāmimanorathapātraṃ parijṛmbhate sma | sāpi ca pṛthvīpateḥ  puro nijaṃ pātivratyaṃ nitarāṃ prakaṭīkaroti | tvaṃ matprāṇanāthaḥ | āvayordehakṛtaiva dvibhidā cittagatyā   tu na dvaitavṛttiparikḷptiḥ prabalībhavatīti vacoviśeṣādviśāṃ patiṃ śrāvayati rājaścaraṇamudrāmudritamātmīyottamāṅgamaṅgīkurute niyamaracitāṃ kulaśīlasaṃpatpradāṃ tulasīṃ patyuḥ pādayorarpayati abhyavahṛteḥ pūrvam |  tataḥ kasmiṃścidekasminnahani bhūbhartā mahiṣī caikabhājana eva bubhujāte | tadā pṛthivīpatiḥ prathamāspadāṃ   priyāṃ pratyāha | niḥsīmānaṃ svādumahimānaṃ samuddyotayantyadyatanā mīnāḥ | tatkimiti na bhavatībhirabhyavahṛtiviṣayatāmāpadyante | tatastayāpyarāṇi | kimiti prabhubhirasamaṃjasamabhidhīyate | atitīvrasatīvrataparaprakarṣaprabhāvapradaṃ caritamidamasmadīyaṃ nāvadadhati bhavantaḥ | matpatitvamāpannān śrīmato 'trabhavataḥ parihṛtya  puṃnāmaparimitapadaṃ padārthaṃ nāhaṃ dṛśā spṛśāmi kiṃ punastadupabhogaṃ hariharītyabhidhāya śravaṇau pāṇibhyāmapyadhāt | tatastādṛśaṃ tatsamīritaṃ niśamya sthālastho matsyo 'hasiṣṭa | tadālokya bhūpālaḥ paraṃ  viṣādamāsādya sthalādudasthāt | tato gaṇḍūṣācamanādinā śuddhimātmano vidhāya tāmbūlaṃ svyakārṣīt | tataḥ   prātaḥ prātastanīṃ kriyāṃ nirmāya nirmaryādavikramo vikramārkaḥ saṃsadamāsadat | tatra cānekaśo vipaścitaḥ   svādeśinaḥ sūcanakṣaṇa evaṃ svamanīṣāniṣaṇṇatatavacaḥprapañcena pareṣāṃ cetasi parājayaṃ kartuṃ prabhaviṣṇavo   dhvanitairevādhvadhvāntavidhvaṃsakāḥ sarvajñādiguṇagaṇaiḥ prakaṭīkṛtamahimātiśayā nṛpateḥ purastādadhyāsāmāsuḥ |   rājā ca tānmatsyahāsakāraṇamaprākṣīt | tatastadanimeṣahasitaṃ na ko 'pi vipaścidvivektuṃ śaknoti | tadanu   te maunamevālalambire | bhūpo 'pi sarvebhyo vidvadbhyo 'krudhyat | etāvantaḥ sarve bhavantaḥ bhaṭṭapaṇḍitavyāsapurohitapradhānamukhyā yadi yadeva jñānakriyāvyāptiṃ na pariśīlayanti tadānīṃ ko nāmāsmākaṃ  yuṣmākamupayogaḥ | tarhi bhavadbhirmadīyajanapadānnirgantavyam |  </p>
      <h2 id="334,4">334,4</h2>
      <div class="lg" style="padding-left: 2em;">
        <p>abhyadhuśca |</p>
        <span>kāke śaucaṃ dyūtakāre ca satyaṃ sarpe kṣāntiḥ strīṣu kāmopaśāntiḥ |</span>
        <span>klībe dhairyaṃ madyape tattvacintā rājño mitraṃ kena dṛṣṭaṃ śrutaṃ vā ||</span>
      </div>
      <h2 id="334,6">334,6</h2>
      <p>tatastaiḥ sarvaiḥ saṃbhūya rājā vijñaptaḥ | deva dinapañcakamasmabhyametadvicāraparicāraṇāya dātavyam | pañcabhirahobhirmatsyahāsasya hetuṃ vyāhariṣyāmahe | dharitrīśvaro 'pi tattadudīritamurarīkaroti sma | tataḥ saṃsargavisarge sarve 'pi svānsvāngṛhānagaman | mantrī ca nijāgāramāgatya ugracintāgrahagrasta upāvikṣat | tadanu  tatkanyā bālasarasvatī tadantikamāgatya janakaṃ jagāda | tāta cintāsaṃtānanitāntasvāntānākalayāmi   kimu tatrabhavataḥ | tarhi tatkāraṇaṃ mamāpi vyāharaṇīyam | tathokte tu tayā amātyo 'pi svāpatya   pratyāha | tvaṃ bālikā | kimetayā cintayā te | tvayā dīvyantyā sukhenāvasthātavyam | tacchrutvā sāpi   prāsūta sarasvatīm | kimiti bhavanta evamabhāṣiṣata |  </p>
      <h2 id="334,13">334,13</h2>
      <div class="lg" style="padding-left: 2em;">
        <p>yato vadanti |</p>
        <span>yuktiyuktamupādeyaṃ vacanaṃ bālakādapi |</span>
        <span>anyattṛṇamiva tyājyaṃ vyuktaṃ pañcamajanmanā ||</span>
      </div>
      <h2 id="334,15">334,15</h2>
      <p>tatastena tatkāraṇamupavarṇitam | tanniśamya bālasarasvatī babhāṇa | tāta etāvataiva kimiti cintāsaṃtānaprakarṣamātanoti | imaṃ hetumahameva vyāhariṣye | tadānīṃ rājā vijñaptaḥ | deva matsyasya hāsahetuṃ matkanyakā  vyāhariṣyati | tadākarṇya tadānīmeva nṛpatirapi tāmānaya iti rājāpyāgatya sabhāmabhāsayat | bālasarasvatyā āsikāmupababandha | tāmaprākṣītkṣatriyeśvaraḥ | tayāpi tataḥ pratīyate sma | deva tvaṃ sarvajñaḥ  sakalakalākalāpakuśalaḥ | tarhyetasyārthasya praṣṭavye nānyaḥ samucitaucityamatyantamābadhnāti |  </p>
      <h2 id="334,20">334,20</h2>
      <div class="lg" style="padding-left: 2em;">
        <p>ūcuśca |</p>
        <span>aśvaplutaṃ vāsavagarjitaṃ ca avarṣaṇaṃ cāpyativarṣaṇaṃ ca |</span>
        <span>strīṇāṃ ca cittaṃ puruṣasya bhāgyaṃ devo na jānāti kuto manuṣyaḥ ||</span>
      </div>
      <h2 id="334,22">334,22</h2>
      <p>ityetādṛśaṃ strīṇāṃ caritaṃ devānāmapi vijñānasya na viṣayībhavati | māyāśatamapyasti yo na tāsāṃ  cittaṃ kiṃcidapi kalayati |  </p>
      <h2 id="334,24">334,24</h2>
      <div class="lg" style="padding-left: 2em;">
        <p>tathā coktam |</p>
        <span>gītārtho mānavo dharmaḥ tava śīlaṃ varānane |</span>
        <span>strīśīlaṃ vaiṣṇavī māyā vismayāya muhurmuhuḥ ||</span>
      </div>
      <h2 id="334,26">334,26</h2>
      <p>tvayaivedaṃ cāru vicāraṇīyam | nānyaḥ praśnārhaḥ | kaḥ samīhate | itthaṃ pāpamatyāgrahaparigrahaṃ gṛhṇīṣe |  tarhi ślokamekamahaṃ gṛṇāmi | tasyārthavicāramācara | kṛte 'pi vicāre yadyabhiprāyaṃ na pariśīlayasi   tadānīmahamāvedayiṣyāmi |  </p>
      <h2 id="334,29">334,29</h2>
      <div class="lg" style="padding-left: 2em;">
        <p>yathā |</p>
        <span>rājñī na ca spṛśatyasmānpakvānapi mahāsatī |</span>
        <span>puruṣākhyāṃstato rājanhāsitā sma iti dhruvam ||</span>
      </div>
      <h2 id="334,31">334,31</h2>
      <p>ślokamimaṃ pūrvaṃ caturacetasā vicāraya | ityabhidhāya bālasarasvatī nijāgāramāgamat |  iti pañcamī kathā || 5 ||  </p>
      <h1 id="6">§ 6</h1>
      <h2 id="334,33">334,33</h2>
      <p>punarapi nṛpatirbālasarasvatīmāhūtavān | timipramodanidānamapṛcchat | taṃ praśnamāśritya sāpi viśvaṃbhareśvaramaśrāvayat | etatkāraṇādbhavato 'nutāpa udeṣyati | maṇḍakāgamanasyānuyogato vaṇijo jāyāyā  ajāyata | tavāpi tādṛkprakāraḥ prāduṣkariṣyate | tadā rājāpi tathā pṛṣṭavānmaṇḍakāgamanacaritam |   bālasarasvatyādadhvāna | jayantyāṃ nagaryāṃ sumatināmadheyo vipaṇirnyavātsīt | tasya bhāryā padminī |   itthaṃ kālakalitasukṛtasaṃskārasya dhanamapi paryahīyata | sa tu tṛṇakāṣṭhādyāharaṇadāridryamudrikādraviṇāharaṇenodaraparipūraṇaṃ vidadhāti | itthaṃ pravartamāno 'sāvekasmindine kāṣṭhabhāramāhartumaraṇyaṃ gatavān |  tadānīṃdine vane 'pi nāsau kāṣṭhānyavāptavān | evaṃ kāṣṭhavirahitaḥ parāmṛṣṭakaṣṭo gṛhānagacchat | salilaviharalaharīpoplavamānasamantakakubhaṃ prāvṛḍmāyāntamabhivīkṣya saṃnihitagaṇeśaprāsādamāsādya utthitavān | tatra ca gaṇeśābhimukhaṃ nirahlādayat | kāṣṭhaghaṭitāṃ gaṇeśamūrtiṃ adrākṣīt | tāṃ dṛṣṭvā svamanasi  samatuṣyat | adyatanīṃ kuṭumbabharaṇajīvikāmetadgaṇeśamūrtikāṣṭhabhareṇa kalpayāmi | ayamevopāyo mama vṛtterityabhidhāya kuṭhāraṃ gṛhītvā sajjīkṛtavān | tataḥ prahṛtisamaye gaṇeśo vaṇijaṃ vyājahāra | are  krūrakarmanpāpiṣṭhatara kimetaccikīrṣasi | so 'bravīt | ahaṃ tvanmūrtikāṣṭhāni śakalīkṛtya bhāraṃ prakalpya   kreṣyāmi | tena dhanenādyatanīṃ kuṭumbajīvikāṃ prakalpayiṣyāmi | ityabhihite gaṇapatirapi prājalpadenam |   tavāyāsabāhulyamālakṣya vayaṃ tvāṃ prati prasīdāmaḥ | tvayā pratyahaṃ prātaḥ āgantavyaṃ matpurastātsaghṛtaśarkaraṃ   maṇḍakapañcakamatrāvatiṣṭhate tattvayā gṛhītvaiva gantavyam | tadbhavataḥ samastakuṭumbasya sauhityasamarthanamitaravitaraṇaparyāptamapi bhavati | paramanyasmai yadi vakṣyasi tadā na sphuriṣyati | iti paulastyavacanaṃ niyamaṃ  niraṇaiṣīt | tataḥ sumatistattathā niścitya nijamandiramājagmivān | kāṣṭhavirahitamavekṣya tatpatnī prayatnavatī taṃ babhāṣe | tvamadya kiṃ kāṣṭhabhāraṃ nānaiṣīḥ | kathamadya pākakalpanaṃ kurmahe | tadanu so 'bravīt |  kenāpyupāyenādyatanaṃ dinamativāhaya vallabhajanopalambhanaprakalpananiyamanena | prātarārabhyetarebhyo 'pi vitaraṇapariṇatiparīṇasaśauṭhyamadhyaṃmadhye janasyāsyate bhavatībhirapi | tataḥ saṃjātaṃ prātaravagatya vaṇiggaṇādhīśagṛhānagacchat acchasaudhāvataḥ | vighnasaṃghātavighaṭanapaṭutaraghanaghoṣasaṃgharṣapraharṣajagattrayasya devasyāgre  śarkarāsarpiravāñcitaprapañcamaṇḍakapañcakamapi locanagocarīkaroti sma | gṛhītvā svagṛhamāgatya gṛhiṇīpāṇimalaṃkṛtavān | tadāsāvatyantasauhityasāhityamāpanīpannaḥ saha kuṭumbakena | sukhenetthaṃ pravartamāno 'sau  paramapariṇāmaprakarṣaṃ puṣṇānaḥ samayaṃ nayati sma | tataḥ * * * * * * * * * * * * * * * * * * *   prāgatikaṣṭaduṣṭadiṣṭadinediṣṭatāstava saṃprati paramaśamaṃ parikarmanarmasaktinirmaryādaḥ karmaviśeṣamanirmimāṇaḥ   parānandamahodayasamunmiṣanmatiriti sarvānvaḥ sukhinaḥ kalayāmi pūrvaṃ tu dāridryamudrābhṛtopadravā abhūta |   idānīṃ tu na tathā | kimetatkāraṇamiti tayābhihite padminī tāmabhāṇīt | madbhartā vratamaṇḍakānānayati | tānabhyavahṛtya sukhena tiṣṭhāmaḥ | kutastānānayatīti na vidāṃkaravai | tadanu mandodarī giramudīrayāmāsa | tarhi tvayā nijapatiriti praṣṭavyaḥ | kasmātpradeśādetānānayanti bhavanto maṇḍakāniti |  tadvākyaparāmṛṣṭapraśnā padminī ramaṇaṃ nijamanuyunakti sma | maṇḍakāstu kutratyā ānīyanta iti matpurastādastarahasyaṃ samastamapyavyāhṛtaṃ vyāhartavyam | ityākarṇya vaṇigapi tatpratyuttarārpaṇāya vāṇīṃ praguṇīcakāra |  kimanena vṛthāgrahaparigrahavilasanena cikīrṣitaṃ bhavatyā | etadarthāvagamātsamīhitasiddhirapi kā nāma |   yadā parameśvaraḥ prasīdati tadā sarvamapyapekṣaṇīyamanāyāsasamarthitamarthāpayati |  </p>
      <h2 id="335,32">335,32</h2>
      <div class="lg" style="padding-left: 2em;">
        <p>yathocuḥ |</p>
        <span>arirmitraṃ viṣaṃ pathyaṃ adharmī dharmatāṃ vrajet |</span>
        <span>anukūle jagannāthe viparīte viparyayaḥ ||</span>
      </div>
      <h2 id="335,34">335,34</h2>
      <p>tarhi tvameva tajjijñāsitasya māgrahaṃ parigṛhāṇa | tūṣṇīmāpnuhi | tena nyakkṛtā sā maunāvalambanaparāyaṇā  tasthau | tataḥ prātarutthitā sā punarapi mandodaryā samudairi | aho tvayā maṇḍakasamāgamakāraṇamavagacchāmi   na vā kim | tadā tadākarṇya padminī yāminīsamatītaṃ caritaṃ vyāhṛtavatī | tanniśamya mandodarī   nijodarodgāraṃ girāṃ vyāhāraṃ vyaracayat | yasya jñīpsetsthitaṃ yadmatireva na spṛśati tasya dayitātvaṃ   vyarthaṃjīvitā bharturbhāryā vyavahāraparihāryā sā | jājvalītu jīvitaṃ bhavatyā iti | narākūtaprabhāmāsādayāmyāpṛcchya bhavatyai vyāhariṣyāmītyavādīt | tato vibhāvaryāṃ sā bhartāramanvayuṅkta | tadākarṇanāttatpatiḥ  pratyavadat | pāpiṣṭhe patīnāṃ sukhapoṣaṇaploṣaṇāya kimityuditatvarāsi | tvaṃ maunamavalambasva | tena tathābhihite 'pi sāgrahaṃ parijagrāha | maṇḍakāgamanakāraṇamidamevākarṇayasi yadi tadānīṃ jīvāmi netarathā |  iti tadāgrahagrahaparigṛhītagalo 'sau vṛttāntamāśrāvayāmāsa tām | tayā ca prativeśinyai prājalpi |   sā ca tathā kārayiṣurmandodarī kuṭhāraskandhaṃ vidhāya gaṇeśamūrtigatadārubhedanāya gaṇeśaprāsādaṃ prati   prāṇaiṣītprāṇanātham | etāvatā tubhyamapi vratamaṇḍakānvitariṣyati pratidinaṃ paśupatinandanaḥ | niśamyetthaṃ   so 'pi sumatisamanvito vināyakanikāyyamāseditavān | tadanu lambodaro 'pi tayorvivatsubuddhinibandhanamabhiprāyamavabudhyālambakabodhyaiḥ pāśairabadhnāt | alakṣitaprahārāstu śarīrasyoparyuparyāpatanti | evaṃ  jīvitavyanirapekṣaspṛhau kṛtvā vighnanāśanaḥ sumatimavādīt | are duṣṭamate nivārito 'bhūrmayā pūrvaṃ   na kasyāpi purastādvyāhartavyamiti tatkasmādbhavānabhyadhāt | niśamyeti gaṇeśamuvāca | kiṃ nāma tvāmahaṃ   vyāvacam | pūrvajanmadurantaduritaparipākāt | tarhi bhūmahendra vicārayatastavāpītthaṃ bhavati ||   iti ṣaṣṭhī kathā || 6 ||  </p>
      <h1 id="7">§ 7</h1>
      <h2 id="336,14">336,14</h2>
      <p>punaḥ prabhāte rājavṛndasamabhyarcitaśāsano vikramādityo bālasarasvatīmānāyya visārihasitakāraṇamaprākṣīt | sāpyūce | deva keśavasya yogadaṇḍena yathābhūttathā te bhaviṣyati | keśavavṛttāntaṃ vadetyuktā  sāpi babhāṣe rājānam | śrīpuraṃ nāma nagaram | tatra keśavanāmā dvijaḥ | so 'tyantaṃ nirdhanaḥ | tataḥ   kadācitsvasyāyatanānnirjigamiṣurmahāpuruṣamekaṃ cakṣuṣoratithīcakāra | taṃ nijāsanādhyāsīnamāsādya tasmāddeśāddeśamupadiśya muhūrtamātramavasthāya tadanvatithiryadi kaścidasmadīye dṛśau svadarśavitaraṇena caritārthayati tadānīṃ tadarthitaṃ niṣpratyūhamāpūrayāmi sarvamapyahaṃ praveśanasāmarthyenetyabhihite mahātmanā sa keśavaḥ  saṃnihitāśrayaḥ sansakāmanayā pariṇatacittavṛttiratithirahamātiṣṭhāmīti mahātmānamabhāṣiṣṭa | tatastacchravaṇapariṇatasaṃbandhaviśeṣābādhāvabodhane nidhanādyanekavidhavedanāvaikalyaviśuddhabuddhivaidhuryoddharaṇavividhaviśeṣavidhihalākadarthanā samarthitā pṛthuprathanaṃ prathamaspaṃdasaṃpatpradarśasudarśanāśrayādyaśrāntāsārāśramapariśrāntājanutānujaṃ na saṃjīvanadhanārthinamāha sa mahātmā | tvametaṃ manorathapūrakaṃ yogadaṇḍaṃ gṛhāṇa | pratyahamasau  pañcaśatīṃ svarṇānāṃ tubhyaṃ dāsyati | yadyetaccaritaṃ parakarṇasaṃgataṃ viracayasi tadānīṃ madīyo yogadaṇḍaḥ   punarmatkarasādbhaviṣyati na kimapi tava phalayiṣyati | tadāgrajanmāsau yogadaṇḍaṃ gṛhītvā niragamat |   prasiddhaprabhavāṃ svapurīṃ upeyivān | tataḥ śṛṅgārasāgaramahormikarmisarganisargavigrahavatī vilāsavatī nāma   kāmināṃ niḥsīmānandasaṃdohalaharī kācana tṛtīyapuruṣārthaparadevatā samullasati sma veśyā | gatvāsau   tatra tāmanusṛtya yogadaṇḍasamudbhūtadraviṇavitaraṇena tyāgabhogādi nirmimāṇaḥ pratidinaṃ paramaiśvaryasukhamupabhuñjāno mahendra iva paramapramodamupāsīdati sma | tata ekasmindivase jaratī vilāsavatījananī nijāṃ  tanayāmidamanvayuṅkta | ayi keśavo 'yaṃ vyavasāyaviśeṣaviśeṣitaṃ na kaṃcana vyavahāraṃ dadhāno bhavati |   ayameka evābhivīkṣyate | tarhyetasyaitāvaddhanaṃ kutastanamāyātīti tvayāgrahapuraḥsaramasau praṣṭavyaḥ | tato vilāsavatī vasateḥ keśavaṃ dhanāgamanakāraṇamaprākṣīt | tato 'sau keśavo na vyāharati sma | tadanu bhāvavilāsavatyatiśayasaṃbhogāviṣkaraṇena śṛṅgāralaharīparirabdhaṃ manmathāpārasāgarasaṃtatarāgamahormikarmīritaśarmanirmāṇavarmāyitākramacaṅkrameṇa viśrāntasvāntaṃ satataitonatāviśrāntaṃ parihṛtetaraviṣayaparicayaṃ ca vidhāya  kāñcanacittānandavigalitopāsaketaravyāpārāgamanakāraṇaṃ tatpṛcchati sma | tadā smaraparavaśo 'sau   yogadaṇḍaṃ samastadraviṇakāraṇamāvedayāmāsa | tataḥ kuṭṭinī taṃ yogadaṇḍamapāhārṣīt | sa tu yogadaṇḍastatpradeśānmahadabhyāśamāsedivān | keśavasya dhanāgamo 'pi na vidyate | tadanu taṃ nirdhanamavabudhya kuṭṭinī  nirasārayat | tadā keśavo rājānaṃ vyajijñapat | deva madīyo yogadaṇḍaḥ pratidinaṃ pañcaśatīmaṣṭāpadānāṃ   prasūte | sa kuṭṭinyāpāhāri | tataḥ pṛthvīpatiḥ sakuṭṭinīṃ vilāsavatīmāhūya bhavadbhyāmetadasyāgrajanmano   yogadaṇḍo 'pajahre | etadīyaḥ so 'pyetasmai dātavyaḥ | tato vilāsavatīkuṭṭinī vācaṃ prācīkaṭayat |   deva brāhmaṇasyāsya mānasaṃ mattatayānutiṣṭhitaṃ piturdraviṇaṃ ca sarvamapyavayīt | nedānīṃ tadupānte   draviṇakaṇo varīvarti | tato vayametasya gṛhasaṃnidhānāgamamatyarautsaṃ na ca dvāri praveśamapi prayacchāmi |   tena kāraṇena tasya kandarpakarapadaṃ paiśācyamāpanīpannamasti | idānīṃ svayaṃ vadanavinirgatavacanaṃ vadati   saṃnipātaparisarārta iva vyājena hrīyamāṇo jāgartyaharniśaṃ parikṣīṇamandākṣaḥ | tasyāstathāvidhamabhihitaṃ   niśamya sarve 'pyāsthānīsamāsīnā idamitthameveti niraṇaiṣata etatsarveṣāmapi hṛdayapadavīmadhyārūḍham |   sarve 'pi keśavāyākrudhyan | rājñā nijanīvṛtto bahiranīyata janaiḥ keśavaḥ | tarhi rājannamuṣminkāraṇānuyoge tavāpītthamāpatsyate | ślokasyaivārthamācara | ityabhidhāya sāgacchat ||  iti saptamī kathā || 7 ||  </p>
      <h1 id="8">§ 8</h1>
      <h2 id="337,12">337,12</h2>
      <p>nṛpaśca bālasarasvatīṃ nijaparicaravartinīṃ vidhāya visārahāsyapraśnamanuyuyukṣū raṇati sma | bālasarasvati  pūrvapraśnasyārthaṃ vāggrathanenottarayatarām | ityavagatyāmātyasutā vyāyacchadvācam | devākarṇite 'muṣya kāraṇe   ekasya vaṇiggṛhiṇyā yathājāyata siddhaṃ gṛhamapi jvalanajvālākarālitaṃ tathā vāṃchitajanasaṃyogo   'pi nāghaṭiṣṭa | tatkathaṃ prāvartateti narapatinābhihite bālasarasvatī tadvṛttāntamupavarṇayiṣurvāṇīṃ rasanāraṅganartakīmakārṣīt | śaṅkhapurākhyaṃ nagaram | tatra trivikramanāmadheyo vikramākrāntasakaladharāmaṇḍalo  maṇḍaleśvaro mahīmaṇḍalaṃ paripāti sma | tasyāṃ puryāṃ manoharo ratnadattanāmā vaṇik | tasya prāṇapriyā   saubhāgyavatī | sā cāvirataṃ parapuruṣaniratā | tāṃ tathāvidhāṃ vijñāya te gṛharakṣakāḥ tasyā bahirgamanamapi nākurvan | tadānīṃ tayā manovayasyābhyabhāṇi | adya tvaṃ madupapatiṃ pradoṣasamaye purovartini  devatāprāsāde madāgamanaparyantaṃ sthāpaya | tadanvahaṃ gṛhamagnisaṃgataṃ karomi | tadagnijanitasaṃmardasamākrandanamadhye   'hamalakṣitaprakāraṃ tadupakaṇṭhamakuṇṭhitapracārā maṇḍayiṣyāmi nijāvasthāraṇaraṇakatā tatsaṃnidhisaṃgatāṅgasāndrānandalaharī parirabdhaśarīrasamucchrayā gṛhāgatā grahāścāgnibādhāvināśāya prayatiṣyante | madāgamanaṃ nirgamanaṃ ca na kaścidapi jijñāsyatītyādeśaṃ vayasyāyai prādāt | tadanu pradoṣasamaye nijamandiraṃ  hutāśanaparikalpitāśanaṃ vidhāya sā svayaṃ devatāprāsādamāsasāda | yāvatāsau tatsaṃketaniketanaṃ gatavatī   tāvatā tatrāvasthita upapatirnagarāntarāgnyupasargamavajigamiṣustatkautukāvalokanāyāyāsīt | sā śūnyamuparamaṇavirahitaṃ sthānamāsādya vyāvṛtya nijamandiramayāsīt | tāvatā svagṛhamapi jajvāla | tasyā evaṃ  viśiṣṭam | tatsvamanasi samunmiṣati sma | mayā dvayamanvaṣṭhāyi | dvayormadhye naikamapi māṃ prati phalapradamajāyata | gṛhamagnisādajaniṣṭa tathopapatimapi nopātiṣṭham | tarhyevaṃ jñīpsanena tavāpyevamudbhaviṣyati  kukīrtiriti prabhāṣya tadīyaṃ praśnāgrahaṃ nigṛhya bālasarasvatī nijamandiramāsasāda ||   ityaṣṭamī kathā || 8 ||  </p>
      <h1 id="9">§ 9</h1>
      <h2 id="337,31">337,31</h2>
      <p>tato dvitīye dine medinīnāthaḥ padyārthasyāvindako bālasarasvatīmābhāṣyāsmadīyaṃ hṛdayaṃ yathārthāvedanena viśadasaṃvidāpādayeti nivedite viditavedyā sāpi taṃ jagāda | rājannadasīye 'bhidheye 'bhihite  raṇabāhubalakumbhakārasya yathā purāvartiṣṭa tathārthāvedanasāmarthyena prakalpitajīvasya vibādhā yathā   kumbhakārasya tādṛkprakārāviṣkārastavāpyupakārāsaṃskārāya prakalpiṣyate | iti nimitavācā samucitaṃ   cālocyopacayapracayapariceyāpacetāḥ pracetīcikīrṣurātmānaṃ pratyuvāca sacivasutām | caritaṃ tadācakṣveti   prokte babhāṣe bālasarasvatī | kollāpuraṃ kṣetram | tatraikaḥ kumbhakāro grāmakūṭo raṇabāhubala ityabhidhāprathitaḥ | sa tvekadā bhāṇḍabhraṣṭramacīkarat | tatastadābhāṣaparipūraṇaṃ cikīrṣurvegitayā gatyā gacchanskhalitvāṅghriṇā paryapatat | pātabalopabṛṃhito 'vanikhanicitagargarikāgalaśakalastabdhalalāṭaphalako niśitacandrahāsaprahāraprahasa iva parito hāsamāno niśitahetiśatasaṃmarde prasṛmaraviṣamasamaravilasadasamasaṃpatsamupabhogasamāpatadatitarakālakaravālakavalitapratyarthipārthivacamūsamūhasāmarthyoditvarāṅgakaṇṭhatruṭyatkaṅkaṭaviśaṃkaṭābhimāno bhāvayanvīravarāṃ dharitrīṃ savīrasūṃ kalayāmāsa | itthaṃ ca bahubhirahobhiḥ prathamāsitaṃ saṃbandhinivāsaṃ  śithilīkṛtya sthānīyāntaramāsādya tatratyaṃ pṛthupratimaṃ pṛthivīnāthaṃ netrayoratithīcakāropadhanapāṇiḥ   raṇabāhubala ityātmanaḥ saṃjñāṃ purastātprācīkaśat | tatra rājā tasyālīke viśālaṃ karavālarājaprahāramālakṣya sādhīyānprathanaprathitapragalbho 'yaṃ padātiḥ kalitālikaphalakaprahṛtirnaraślāghanīyamūrtiḥ surāgragaṇyo 'bhūdbhāgyāṅgīkṛtāgamana ityātmīyānabhidhāyātmanaḥ samīpe taṃ samāhitavān | mānādinā  samyaksaṃtoṣyātmanaḥ paṅktau psānaṃ tasyākalpayat | anayā rītyā tatrāvasthitānāmasau mānyānāmagragaṇyo   bhūtvā rājābhimatāttasmātsarve 'pi parivārā bibhyati | iti tadupakaṇṭhe nivasantaṃ vasumatīpatirekadā   tamaprākṣīt | aho bāhubaladeva ṣaṭtriṃśadrājatalopalakṣita viśālāloke kṣatriyaloke kiṃkulāntaḥpātino bhavanto bhavatāṃ ca bhīmasaṃgadiṣṇuhṛdayodayabhūtaḥ samīke kasminprabhāso 'likamalaṃcakāra | kautukaṃ  tadeva tvāśrāvayantvasmān | tato 'sau tannṛpādiṣṭamāgatya tameveti vyājahāra | mahārāja tvaṃ viṣṇoḥ   sākṣātsvarūpamasi | tarhi bhavatāṃ purato vyalīkavākyāni prakalpante 'stokapātakavrātāsañjanāya | ahaṃ   jātyā tu kulālaḥ | na kadācana mayā dṛśorgocarīkṛtamastyāyodhanam | ahaṃ bhāṇḍānyāvahannupacikīrṣurvegitagatiḥ skhalitacaraṇo nyapatam | tato 'vanigatakarparakhaṇḍollikhitalalāṭo 'haṃ khaḍgavidalanasaṃśayamutpādayanparito bhrāmyāmi | paṇamadhye 'pi nāhaṃ vīkṣitavānāhavam | tadāntarniśamyetthaṃ narapatirāścaryaparaṃparāparāmṛṣṭāntaḥkaraṇaścitranyasta iva sthitavān | ardhacandraṃ pradāya nirākṛto 'sau karīrakāraḥ | tarhi  prabhūtabhūtanātha sthānaviśeṣe satyaṃ vyādriyate kasmiṃścidasatyamapi | paramāgrahavidhānenātiśayaḥ kutrāpyupayogodarko jāgarti | ślokārthameva vicāraya | ityabhidhāya bālasarasvatī svaveśma praviveśa ||  iti navamī kathā || 9 ||  </p>
      <h1 id="10">§ 10</h1>
      <h2 id="338,23">338,23</h2>
      <p>tataśca bhūyo bālasarasvatīṃ svopāntakalitoddeśāṃ vidhāyānimiṣahasitanidānapraśnopakramāya pragalbhāṃ  cakre | bālasarasvatī tacchrutvoditavatī | deva bahvāgrahānugrahasaraṇena kasmādetatpipṛcchiṣasi | niṣiddho 'pi   nāgrahaṃ jihāsasi | yathā mātulaḥ paścātpariśramaṃ mahāntamavāptavānsa prakārastvayi bhaviṣyati | tatastadavabubhutsuḥ kiṃ taccaritamiti pratyāha pārthivaḥ pradhānaputrīm | sāpi tadākhyānena pṛthivīprabhuṃ cācaritārthayat | yathā śṛṇu bhūpate | pratiṣṭhānanāmadheyaṃ nagaram | tatraikasya mālikasya vāṭikā | tatrātibahūni  vālukaphalānyajāyanta | tatastamasvinyāmāgatya jambuka eko vāṭīmadhyagatāni phalāni pratyahamabhakṣayat |   mālikastu pratiniśaṃ rakṣaṇāya prayatate paraṃ nāsāvāsādyate | ekadā tu phalāni pradarśya paraṃ sauhityamātmānamātanvānaḥ tṛṣāparigato jalaṃ pātuṃ gaṅgāmadhyagacchat | jalamāpīya taraṃgiṇyāstīre kṣaṇaṃ sthitvātīvadurbalaṃ rajakasya gardabhaṃ tṛṇāni carantaṃ lakṣīcakāra | tasyāsthiśeṣāṇyaṅgāni vīkṣya mṛgadhūrto 'vādīt | mātula bhavantaḥ kimiti durbaladehāḥ | śrutvetthaṃ gardabho 'pi babhāṣe | kiṃ vacmi bhāgineya | madīyaḥ  putro nirṇejako 'harniśaṃ karuṇāṃ niruṇaddhi | asādhāraṇaṃ sicayanicayaṃ parikṣipati mamopari | na   rātrāvāhāraṃ ca prayacchati | divase tvetāndūrvāṅkurānkavalīkaravai | etāvatā bubhukṣayā stimitamānasa   eva tiṣṭhāmi | kāraṇādetasmādahaṃ durbalakale≤ba≥«va»raḥ | nānyaḥ kaścana mamopadravasaṃmardī vartate |  </p>
      <h2 id="338,36">338,36</h2>
      <div class="lg" style="padding-left: 2em;">
        <p>tathā cābhyadhuḥ |</p>
        <span>kṣudhāsamaṃ nāsti śarīrapīḍanaṃ cintāsamaṃ nāsti śarīraśoṣaṇam |</span>
        <span>vidyāsamaṃ nāsti śarīrabhūṣaṇaṃ kṣamāsamaṃ nāsti śarīrarakṣaṇam ||</span>
      </div>
      <h2 id="339,3">339,3</h2>
      <p>tarhi bhāgineya kutrāpyasmākamāhārāvāptirbhaviṣyati tathā kriyatāṃ nāma | tataḥ kroṣṭā vyācaṣṭa | ahaṃ  tubhyamāhāraṃ saṃpādayiṣyāmi | paraṃ tavodaramāpūrṇaṃ cedetāvatā tvaṃ na huṃkāradhvanimudgiriṣyasi | tāvatā   dhvanyupādarśitasmṛtipatho 'sāvāgatya māmapi laguḍaistāḍayiṣyati tvamapi prahāraśatavidalitadehaḥ śramaṃ   bhūyaḥ samupeṣyasi | tataḥ prasabhaṃ saṃbabhāṣe rāsabhaḥ | pūrṇe 'pi mamodare nāhaṃ huṃkṛtidhvanimādarīdarīmi |   amuṣminviṣaye bhāṣeyaṃ madīyā | ityukte pracaṇḍacaṇḍimāpāṇḍityākāṇḍoddaṇḍatāṇḍavitāḍambaraḥ pheruṇḍī   gardabhasaṃbhāvitapaścādbhāgaḥ vālukāvāṭīnikaṭabhuvamaṭīkaroti sma | tadanu pradoṣasamaye tamālamālinyamātanvati jagati tatra vāṭikāyāmantaḥ praviśya vālukāphalānyabhyavajahratuḥ | gardabhastu vālukāṃ bhuktvā  vālukālatāmunmūlayati sma | itthaṃ gardabhodaraṃ paryapūri | etāvatā huṃkāraṇadhvanirapi praroditi | tatra   rakṣaṇamuddiśya māliko babhrāmyamāṇo 'bhūt | sa tvaritagatirdhvanyupalakṣitaṃ sthānamājagmivān | tāvatā   palāyya mṛgavañcako manaḥsamīhitaṃ pradeśamājagmivān | sa tu gardabho nigṛhya laguḍaprahāraiḥ śataśo dalitākhilāṅgabandhāsthisaṃcayaḥ kṛtaḥ | nirjīva iti matvā parityaktaḥ | gale ca sthūlakāṣṭhapariluptakāyaṃ tu kākaraṇaṃ  prayojitavān | mahatā duḥkhena vadankliśyanparamapīḍāmanubhavanbhagnacaraṇapāṇiḥ śanairnirayāsīt | kaṇṭhacalanamadhikṣeptuṃ bhavati yatra tatra kāṣṭhabandhanena ca mṛtakalpo 'gacchat | pathi kroṣṭāraṃ dṛṣṭavān | tena cābhyadhāyi | madīyamabhihitaṃ na kariṣyasi udare pūrṇe tvaṃ gānameva pragalbhase | tarhi gītasyaitādṛśaṃ phalaṃ  hastaprāptaṃ tavājāyata yatnavataḥ |  </p>
      <h2 id="339,18">339,18</h2>
      <div class="lg" style="padding-left: 2em;">
        <span>māma gītaṃ na gātavyamityākṣipto mayā bahu |</span>
        <span>apūrvo 'yaṃ maṇiḥ kaṇṭhe tava kiṃ gītikalpitam ||</span>
      </div>
      <h2 id="339,20">339,20</h2>
      <p>bhavānpaścāttāpaṃ kartuṃ pravavṛte | ahaṃ tava niṣedhaṃ nāṅgīkṛtavān | tatastasyaitādṛśaṃ phalaṃ prāpto 'smi |  tarhi rājendra tathātvamudeṣyati | tvametatpraśnātkalpitodyogaḥ sukhamāsādaya | ślokasyārthavicāramaticāturyeṇa   paricintaya | ityabhidhāya bālasarasvatī nijamandiramāgatavatī ||   iti daśamī kathā || 10 ||  </p>
      <h1 id="11">§ 11</h1>
      <h2 id="339,24">339,24</h2>
      <p>punaḥ prabhāvatī vinayakandarpasya saṃketasadanamīpsantī kīramujjarīgariti sma | tataḥ so 'pi vacaḥ  prayuyuje | ślokasyārthamabhidhehi devi | sā ca tamevāpṛcchat | tataḥ pakṣī vācā lakṣīcakāra | aharārambhe   bālasarasvatīṃ mahīnātho matsyahāsasyāvirbhāvaprathamāṅkuraṃ jñīpsati sma | sā ca rājānaṃ pratyavadat |   narendra enamatiśayaṃ kasmādādarīdarīṣi | avidyamānānnaiṣaṇāviśeṣānālakṣayanti vicakṣaṇāḥ | anyadīyo   vyāpāro yadyanyena sisādhayiṣyate tadānīmaśrāntaṃ śramāśraya eva viśrāmyate | gardabhasyaikasyāvidheyavidhānabuddheranutāpakhedaścāsādayāmiyāya | tathā tavāpi bhobhaviṣyati | tato medinīvinodastāṃ taṃ vṛttāntamaprākṣītsāpyavādīt | śṛṇu śravaṇīyaguṇāgragaṇya | kalyāṇasaṃjñe nagare śvāparatyāhvo rajako dvitīyāṃ  gṛhiṇīṃ svāṃ gṛhiṇītvena parigṛhītavān | tadāvartane niśīthinyāṃ pāripanthiko vivāhavihārapariśrāntānakhilasadmasasāsannajanānnidrāvidrāvitamānasavilāsānālakṣya tadveśmamadhye praviveśa | tadā dvāri  sthitibhājaṃ bhaṣakaṃ gardabho dadarśa | tena ca bhaṣako babhāṣe | are śvanko 'pi corastu khātaṃ pradāya   veśmāntaḥ pravivikṣurjāgarti | ayaṃ ca sarvamapi gṛhāntaḥsthitavastujātaṃ gṛhītvā gamiṣyati | tarhi tvaṃ nijaṃ   vyāpāraṃ kimiti parijihīrṣasi | tacchrutvā śvā vacaḥ saṃcaskāra | na kadācanāyaṃ madīyāṃ sukhaduḥkhādicintāṃ vicārayati | tadāhaṃ bubhukṣita eva tiṣṭhāmi | na kadāpyannaṃ mahyaṃ prayacchati | sarvasvanāśaścedasya  bhaviṣyati tadānīṃ mama kācana kṣatirna jāghaṭīti | yasya prabhoḥ parisare dānamānamatīva nopapadyate   tasya kāryaviṣaye sevako yadi svakāyakleśavāsanākadarthita upekṣālakṣitavailakṣaṇyapakṣakṣuṇṇatayā pariśīlayati tadānīṃ tasya pātakapratīpapātārdho 'nusaṃpadyate | tathā cānucaro yadyātmanaḥ sādhīyasīṃ prasādhanāmanusaṃdadhāti āviṣkāramāpādayanmaraṇamapyaṅgīkariṣṇuḥ svaśarīraṃ praharajharjharitaṃ vidhāya sevāṃ  vidhatte | tathāvidhaṃ bhṛtyaṃ svāmī yadi dānamānādinā mānayati tadānīṃ tasminnadhamavarṇāvarṇavarṇanāvṛttimābadhnāti | tarhyetasya prabhormama ka upayogaḥ | nagnīkṛtaścettadānīṃ na kimapi hīyate | </p>
      <h2 id="340,7">340,7</h2>
      <div class="lg" style="padding-left: 2em;">
        <p>yato vyājahrire |</p>
        <span>tyajetsvāminamatyugraṃ atyugraṃ kṛpaṇaṃ tyajet |</span>
        <span>tyajecca kṛpaṇaṃ bhūpamamitraṃ māyinaṃ tyajen ||</span>
      </div>
      <h2 id="340,9">340,9</h2>
      <p>bhaṣakeṇetthaṃ bhāṣitaṃ niśamya gardabho 'bhyadhāt | yadi na bhāṣasi tvaṃ tadānīmahaṃ huṃkaromi | tenāyamapi  sāvadhāno bhaviṣyati | ityāśrāvya śvā vācamaśiśriyat | śvānaḥ vyaktaṃ dhvananti tato janāḥ sāvadhānāḥ   saṃbhavanti | udyamo 'yamasmadīyaḥ | na bhavādṛśāṃ vilasitamatastvaṃ maunamavalambasva | iti vārito 'pi   śunā gardabhastadīyaṃ mataṃ nānumanute sma | tadā gardabho 'tiparuṣaṃ jagarda | tacchabdakārkaśyākarṇanasamayasamanantaramevākarṇayatāṃ karṇāni bādhiryaṃ śirāṃsi ca paramāmārtimāpedire | paraṃ gardabho nirṇejakasya  mūrdhna upari gardanamaśeṣayati | tadā rajako vyājahāra | pāpajātiścaṇḍālo 'yaṃ nidropadravaṃ vidadhāti   dine tu vyāpārabhāraparicaraṇasāmagryā pariśrāmyāmi | saṃprati asmānnidrāvayati gardanena gardabhaḥ |   tarhyayaṃ svāmighātakaḥ | etasya pracaṇḍalaguḍena doṣa utpatsyate 'smākamityabhidhāya rajaka udasthāt |   dvāridattāmargalāṃ gṛhītvā hastābhyāmubhābhyāṃ dhṛtvā yathābalaṃ trikasyopari tridhā samabhihāreṇa tamatāḍayat | pramīta iti matvā prahāraprayogaṃ paryahārṣīt | tadānīṃ sa rāsabhaḥ subhāṣitamekamabhāṣata | </p>
      <h2 id="340,19">340,19</h2>
      <div class="lg" style="padding-left: 2em;">
        <span>parādhikārajāṃ carcāṃ yaḥ karoti narādhamaḥ |</span>
        <span>sa nūnaṃ sīdati kṣipraṃ rajakādgardabho yathā ||</span>
      </div>
      <h2 id="340,21">340,21</h2>
      <p>tarhi bhūpāla tvametaṃ praśnaṃ mā kṛthāḥ | āgrahaṃ jahīhi | tadākarṇanāttava śramo bhaviṣyati | ityudīrya  bālasarasvatī svakīyaṃ veśma samāsadat ||   ityekādaśī kathā || 11 ||  </p>
      <h1 id="12">§ 12</h1>
      <h2 id="340,24">340,24</h2>
      <p>punarapyavanīnātho visārahāsarasapīyūṣasārajñīpsārasānusāro bālasarasvatīṃ samāhūya vācaṃ pracikṣepa |  tanniśamya sāpyavādīt | mahīmahendra tvametadāviṣkaraṇātiśayaṃ jahīhi | etadācaraṇena eko bhujago   'vasanna āsīt | tathā tvamapi bhaviṣyasi | tadanu tadvṛttāntaprāduṣkāraṃ kuruṣvetyabhiyuktā bālasarasvatī   nṛpatimajñāpayattadvṛttāntam | ākarṇaya narendra | kautukamekaṃ vāvacmi | vismayasmitaṃ rasaviyuktaṃ vā bhavatu   paraṃ tatrāvadhānaṃ kartavyam | etāvatā vacanaprayoktṝṇāṃ manaḥ samādhānamudrāmudritaṃ bhavati | tathā sati   tatra rasābhivyaktirvikasvaravihāravatī parilasati | anyacca | prabhūṇāṃ lakṣaṇametat | yatsarvāsvapi kalāsu   kalāvilāsavivecakaṃ tattatkalāparikalitāṅgaparīkṣābhivīkṣaṇamanubhūyate | yadi tasminkalāsu śikṣitatvaṃ   jāgarti tasminnādaraṃ vidhāya kalā paricitavyā no cetkimapi tasmai vitīrya yathāgatagamanāyānujñā   dātavyā | tadānīmeva kīrtiḥ pratikṣaṇaṃ paramāṃ sphūrtiṃ dīpayati | pūrvaṃ virāṭopavartane kasmiṃścitsamaye   prāvṛḍākālikī prādurāsīt | tatsaṃgāttāḥ sarvā api taraṃgiṇyo bahulajalaparamapūraṇe kūlaṃkaṣākhyāviśeṣamātmanaḥ kṛtārthīkurvanti sma | tatpūramadhye pravahannahireko gamanamurarīkṛtavān | tasyātitarāṃ pariśrāntasya śiraḥpradeśa eva kevalo jalabahirbhūtaḥ prakāśate | itaratsarvaṃ śarīraṃ jale magnam | tatraiko maṇḍūka  āgatya phaṇāyā uparyāsedivān | sarpastūṣṇīmāsta | na tāvatī śaktistasmiṃstadānīmavasthānaṃ paricinoti   sma | tato 'sau tenaiva chandena gantuṃ prāvartata | itthaṃ kūlaṃkaṣākūle nivasanbharadvājaḥ pakṣī bhekākrāntaśirodeśaṃ   sarpamālokyāhāsīt | pakṣihāsamabhivīkṣya darvīkaro giraṃ kirati sma | bharadvāja kasmādahasi tvayā |   tataḥ so 'pyavadat | viparītanirīkṣaṇena mama hāsyāvirbhāvaḥ samajāyata | tatkiṃnāma vaiparītyamityukte   pakṣī vicikṣepa vācam | bhavatāṃ kuṇḍalināmāhārabhūtā bhekāḥ | sa cedbhavanmūrdhānamāruhyopaviśati tadā   hāsyasamunmiṣadāsyaṃ bobhavīti | tataḥ sarpa uvāca |  </p>
      <h2 id="341,6">341,6</h2>
      <div class="lg" style="padding-left: 2em;">
        <span>kiṃ hasasi bharadvāja ≤sarpī≥«sarpo» darduravāhanaḥ |</span>
        <span>kālacchandena varteta ghṛtāndho brāhmaṇo yathā ||</span>
      </div>
      <h2 id="341,8">341,8</h2>
      <p>tato bharadvājo bibharāṃbabhūva bhāratīm | ghṛtāndhāgrajanurudantamudīrayatāṃ bhavāniti niśamya patagoktāṃ  vācaṃ vyañjayat | brahmapuranāmnyagrahāre kṣemaṃkaro brāhmaṇaḥ | tasya bhāryā aticalācalā | sa tu parilasadasamakusumaśarāsāraprahāravyathāpariniṣṭhitadhairyaḥ sarvasvasaṃsārasārabhūtapañcabāṇopāsanasāmastyopadeśikakaṭākṣalakṣyābhivyaktānandasamudayaparimṛditāśeṣakleśasthirīkṛtahṛdayācidudayollāso 'ṅkhitabahirabahiravastuvastuvinyastāntarakalanākalapañcamaprapañcavipañcitavipañcīparivādinīdhyānanimīlitanayano 'vaninīṣati sma  dināni | sa tu tasyāḥ patiḥ na tasyai surataṃ vitarati | adyāmāvāsyā vyatīpāto vaidhṛtāḥ paurṇamāsī   daśamyekādaśyaṣṭamī yugādirmanvādiḥ saṃkrāntiścaturdaśī ityādiparvaviśeṣasañjanena māsasya madhye saṃbhoge   viśeṣataḥ prasaṅgo na jāghaṭīti | itthaṃ tasyā manmathopabhogavāsanā na kadāpyāpūryate | iti sati kadācana   tayā svacetasā vyavacintitam | saṃsāre viṣayopabhogasāre samutpannayā mayā na kadācidapi viṣayānuśīlanasukhamāsvāditam | madīyaṃ yauvanamanupabhuktāmandaviṣayarasāsvādaṃ vṛthaiva pratidinaṃ gacchati | tadanu  vegitagatyā vārddhakyamudeṣyati |  </p>
      <h2 id="341,19">341,19</h2>
      <div class="lg" style="padding-left: 2em;">
        <p>ūcuśca |</p>
        <span>adhvā jarā manuṣyāṇāmanadhvā vājināṃ jarā |</span>
        <span>asaṃgamo jarā strīṇāmaśvānāṃ maithunaṃ jarā ||</span>
      </div>
      <h2 id="341,21">341,21</h2>
      <p>ityabhidhāya sā vyabhicārācaraṇāya pravavṛte | tataḥ kiyatānehasā sa tatpatirbrāhmaṇo 'pyajñāsīt | paraṃ  maunamavalambanena tiṣṭhati | nāṅgīkartuṃ prabhavati puṃsā yatkimapi kāryaṃ tatsarasābhisaraṇanirasanavyavasitatayānusaraṇīyaṃ manasaḥ kalanayāvadhīritavidhinirbādhaṃ phalodayavāsanāvyāhatasamarthanaprasaraparicayakroḍīkṛtya yadupakramyate tatsiddhisamudāyamāsādayati | ata evāyamagrajanurapatrapiṣṇurapi tūṣṇīmalaṃkariṣṇurjiṣṇuścittaṃbhrājiṣṇuḥ sukhamanubhūṣṇurviṣṇuraneho'tikramaṃ nirmitsati | tathā sati sā taṃ nitarāmavajānīte na ca pariveṣayatyasya ucitābhyavaharaṇāyānnodane | annaprāṇodakamapi nāsāvāsādayati |  itthamasthiśeṣo 'vāsthāt | tadanu vimarśasukhatāmāmarśako nāmātaḥ paro vidheyāṃśaḥ | yadi saṃhananaṃ   samarthanāghaṭanamabhaviṣyattadānīṃ dvāvapyetāvaśikṣiṣyaṃ pratidinamitthaṃ cintāsaṃtānamātanvāno jāgarti |   tasyā vyabhicāriṇyā māyāvatīpariniṣṭhito bhaktiviśeṣaḥ | tadupāsanasamaye pūrvameva devīnandanadine   samāgatya devāyāḥ pāścātyapradeśe praviśyādarśitaśarīra evāvatasthau | tataḥ sā tāmārirādhayiṣurmaṅgalārātrikādisamagrasāmagrīparigrahā māyāvatyā gandhapūjārātridīpādyupacāraṣoḍaśakaṃ vidhāya purastāddhyānanimīlitanayanā kṣaṇamatiṣṭhat | tadā paścādbhāgāvasthito 'sau vyāhṛtavān | bhaktajanāgragaṇye tvayi  bhaktiviśeṣādaramālakṣyāhaṃ tvāṃ prati prasannā jātāsmi | tadbhavatī manaḥsamīhitaṃ varaṃ vṛṇotu | tadā   tadākarṇya daṇḍavatpraṇipātitayāstāvi | mātarmadīyā svāminī alakapurādhināyikā sevakalokānāṃ   saṃkocanarāhityākāṅkṣāvikāsāvakāśaṃ vitaraṇasāmarthyena paripūrayasi | hṛṣīkānāṃ rasānāṃ kila ātmajaneṣu nopekṣā manīṣayā daśāmullāsayasi | ityastauṣīt | tadanu manīṣitamavādīt | yadi prasannāsi idānīṃ  madīyo bhartā yathā na cakṣurbhyāṃ svaviṣayaṃ paricinoti tathā prakāramācaratāt | tato devatayāvādi |   yadi tavābhilaṣitaṃ tadā tameva lokāntarāśayaṃ racayāmi | tadā jagāda sā | sa ca nijāvalokanātaṅkāvalokanāparyāptāvaśeṣanīyaḥ | netre eva tasya rūpagrahanigrahe vidhātavye | tataḥ sa devatādambho babhāṇa |  ahaṃ māyeriṇī devatā tathā kariṣyāmi yathā tasya nayane kanīnikākāntyādiguṇayukte staḥ | paraṃ   sarvasyāṃ netrasaundaryasāmagryāṃ vidyamānāyāmapi tannayaneyā garīyasī pīḍā prādurbhaviṣyati | tatastadupāyaparicayavaśādviṣayāgrahamapi śanaiḥ pariśīlayiṣyati | tataḥ sā punarapi prāṇaṃsīdiṣṭadevatām | tato  devatā punastāmūce | bhaktajanacakravartini tarhyevaṃ sādhaya | pratidinamanyaiḥ pakvānnaiḥ tasya bhojanamātṛptikaraṃ   prayoktavyam | etāvatā dṛśau svata eva gamiṣyataḥ | ityanujñāmabhyarthya pramuditamānasā praguṇitotsāhaviśeṣā   nijaniketanamayāsīt | tataḥ sāvadhānā pāyasamapākṣīt | tataḥ samaye tasmindvijottamo 'sau grāmamadhyato   gṛhamātmīyamāgatya gṛhiṇīmabhāṣīt | snānasaṃdhyopāsanādimādhyaṃdinaṃ vidhiṃ samāpayāma | yādṛśaṃ vidyate   sadmani tadeva pariveṣaya | bubhukṣā bahudhā bādhate | tanniśamya sā prāsūta vācam | kṣaṇamatra upaviśantu |   paryuṣitamandhaḥ kimityabhyavaharanti | tato 'tiruciraṃ vicitrapaktaṃ viracya tasmai pariviṣya devatāyai saṃkalpya   tṛptiparyavasānaṃ dvijottamāya prāyacchat | vibhāvarībhojananimittamapi tathaiva tayā niramāyi | iti   pratidinaṃ vidadhāti | tataḥ pañcaṣairghasrairnayanayorudiyāya pīḍā | priyāmavādīt | madīyanayanayoḥ pīḍātivikāriṇī kālakālākalitalavādyavayaveṣu muhurmuhustvarabādhāgarīyastvamurīkṛtya pravarīvarti sma |  anyaccāhaṃ puro'vasthitaṃ rūpaṃ paśyāmi na niścitagatyā | āndhyāvirbhāvopakramo 'pi jāyamāno dṛśyate |   tathā tathā sātiśayādaraparibhāvitā prayatnaviśeṣaṃ viśadayati | tato 'nyaiḥ kaiścana dinairnāhaṃ cakṣurbhyāṃ   lakṣayāmīti bruvāṇo gṛhamadhya eva gacchankimapi vastu luṇṭhayati skhalanābhinayena bhinatti pātrīprabhṛti |   dvārigantavyādarśanamadhiśrayaṇīsāṃnidhyaṃ yāti | dvāraṃ kutrāsti | tarhi darśayatāmiti | nirnimittaṃ mama   netrayoretatkimajāyatetyabhidhāya mandiramadhya eva mūtramutsṛjati | śarvaryāṃ mahīyasī bādhetyabhidhāya   vilapati | tāṃ prati vyāharatyaharniśam | madīyanetrābhivyaktaduḥsahapīḍāpākaraṇāya kamapi prayatnaprakāraṃ   cikitsitaparikalpitavividhauṣadhasāmagrīsaṃpādanena pratibandhaprabandhānusaṃdhānamādhatsva | itarathā bhṛśodagratayaiva vyathayā prāṇā apyupagantāraḥ | tanniśamanātsāpi vyāhārṣīt | anyairapi kiyadbhirahobhiḥ sādhīyasī cakṣuṣī bhavatāṃ bhaviṣyataḥ | dhairyamavalambata | kimiti bālakapralāpakauśa≤lpa≥«lya»pariśīlanena | tato  'sāvanvahaṃ paridevito 'dhikatayā | tataḥ satatavisṛmarasaṃtamasāndhānuvaśatāṃ nayanayornirṇīya tathā nija   uparamaṇo niketane samāninye | tasya kapaṭāndhasyādhyakṣaṃ dvāvapi sukhena tiṣṭhataḥ | tadāsau kapaṭāndho   babhāṇa gṛhiṇīm | madīyanetre tu gate | ahamandhaḥ saṃjātaḥ | tvamanadhigatāvadhikriyāmājanmano madīyopāsanaṃ   cikīrṣasi pariśrāmyasi | tarhi mama haste musalamekamarpaya | tathāhaṃ tatparikalpitavartmā tadavaṣṭambhabalena   caraṇanyāsaṃ vidadhanmūtraṇāya bahirgacchāmi | tadānīṃ tayā tasmai sādhīyānsaralo mahāneko laguḍo   balāvaṣṭambhanāya pradade | sa tu brāhmaṇo laguḍapāṇiḥ andhatvābhinayena tiṣṭhati | tau dvāvapi sukhena   nivasataḥ | etāvatā tenopapatinā pratidinamantarāgamyate | upaveśite sati eteṣāṃ caraṇau niścitya   gṛhāntarākārayatāt | itīdṛśamādaraviśeṣaṃ vyadhāt | tato 'sau gadāparvākhyānamākhyātumupacakrame | tato   ghṛtāndho 'bhyadhāt | gadāparvākhyānamuhūrtamākārayiṣye | pratyahamiha bhavadbhiḥ sadāyātavyam | bhavatāmahaṃ   gadāparvākhyākharvagarvaparvabadhira itthaṃ durvahamudrānirvāhavibhedakaṃ sarvasuraparvapratiparvacarvitanirvitathanirvāsanoditvarasukṛtasarvasvaṃ varivasitaśarvakṛpākaṭākṣacchaṭākṣiprasādābhivyañjakaṃ bhavaccittalayaviśeṣasaṃpoṣakasarvodyogenāṅgeṣu samāpayiṣye | ityavagantavyam | anena prakāreṇa sa upapatiḥ pratidinaṃ dvijottamāttasmādgadāparvapurāṇaṃ śṛṇoti | ghṛtāndhaśca taṃ prati vyācaṣṭe | sā ca tatpatnyupapatinā samaṃ bhāvavilāsādikrīḍāvinodanaṃ pratidinaṃ nirviśati | sa tu brāhmaṇo ghṛtāndho dṛgbhyāṃ kalayanpracaṇḍalaguḍaṃ kare  kalayaṃstiṣṭhati | ekasmindine laguḍapāṇinā pratyaikṣi | utthāya bhīmasenastu gadāṃ samudyamya sarvodyogena   duryodhanamitthaṃ prahṛtavān | ityabhidhāya taṃ tasyā upapatimatibalena prahāreṇa kapāle tāḍitavān | tathaiva   vyabhicāriṇyā api kapālamekaghātena śakalīkṛtavān | itthamasau ghṛtāndho 'grajanmā svavairamasādhayat |   tadbhujagastu kālakavalitakalevaraḥ | tarhi mahīnātha tvamāgrahaṃ jahīhi | padyasyaivārthamāmṛśa | ityupadiśya   pradhānanandinyapi yathāgatamagāt ||   iti dvādaśī kathā || 12 ||  </p>
      <h1 id="13">§ 13</h1>
      <h2 id="343,6">343,6</h2>
      <p>tadanu dinanāthasyodaye avaniramaṇo 'mātyatanūjāmānāyya jalacarahasitanidānajñīpsayā aprākṣīt |  tadāśrutya śāpādbiḍaujasa apsarā rājanandinī samajāyata | tadanveko janastadabhyagramāgatavānsa tu tasyā   abhihitaṃ nākarottataḥ sa tayā virahamāsāditavān | tadanvasāvanvatapyata | tādṛkprakārastavāpi ghaṭiṣyate |   ityākarṇya nṛpatistāṃ tadvṛttāntamaprākṣīt | tadanu sā bālasarasvatī tadvṛttāntamavīvacat | śṛṇu śrutisaṃtoṣakarakīrte | pūrvaṃ svargaukasāmekā apsarāḥ | sā ca suranartakīnāṃ mukhyabhūtā | ekasminsamaye sā surāṇāṃ  purastānnṛtyantī | tadatiśayaparituṣṭaḥ puruhūtastasyai sādhīyasīṃ nagarīmekāṃ pārthakyena prāyacchadviśālapurīsaṃjñām | sā ca nagarī nitarāṃ nirupamā | sā ca devanagarīmāśritya nivasati | indrasamārādhanāya  pratidinaṃ sevāyai samāgacchati | itthamekasmindine sutarāṃ sevānimittaṃ nāgacchat | tataḥ śatakratuḥ tāṃ   śaptavān | tvamasmatsevāniyamaṃ nigṛhītavatī | tarhi tvadīyaṃ śarīraṃ jīvavirahitaṃ bhavannagaryāmeva sthāsyati |   tava mṛtaśarīrasyārātparicaryāpare dve striyau sthāsyataḥ | āgatāya pūrvapuruṣāya tava nirjīvakalevaravṛttāntāvedanaṃ vidhāsyato vanite te | tatastvaṃ tu tasya puruṣasya mukhānnijanirjīvaśarīrasyodantamāśrutya tadanu  tannarendranandinīsaṃhananaṃ hitvā purāpsarasaṃ vapuravāpsyasi | tāvatsamayāvasānaṃ martyaloke evāsanaṃ tava   bobhaviṣyati | sā tanniśamya punaḥ śatakratuṃ svakapolasamullasatkāntibalātkārakabalīkṛtakopaṃ vidhāya   parāmṛśadviśālavilasanā provāca | madvirahitāyā nagaryā na kasyāpi nāyakatvaṃ pratipādyam | iti   śrutvā surapatirvācamasrākṣīt | yāvadavadhi bhavatī nijanagaranāyakatvamāpatsyate tāvatparyantaṃ tava nagaranivāsinaḥ sarve 'pi caitanyavirahitā bhaviṣyanti | tataḥ sā kuliśapāṇinā śaptā rājakumārītvenāvatārṣīt | itthaṃ kālakalanayāsāveva nodayaṃ pratipede | paramātmanaḥ pāṇigrahaṇaṃ pratyācaṣṭe | āgrahābhiyuktā  satyevaṃ vāvadīti | yaḥ kaścinmatpurastādviśālapurīvṛttāntaṃ vyāhariṣyati tamevāhaṃ bhartṛtvena drakṣyāmīti |   anekaśo rājāno rājakumārāścāyānti paraṃ na kaścidapi viśālanagarīvilāsaṃ pariśīlayati | te   punarapi yathāgataṃ gacchanti | itthameko dhūrtaḥ kaścidāsīt | sa taccaritaṃ bubhutsuḥ sakalaṃ bhūmaṇḍalaṃ babhrāma |   tataḥ kollāpuraṃ kṣetramāsādya śrīmahālakṣmīsthāne 'nvatiṣṭhat | devatā prasādya varaṃ vṛṇīṣveti vyājahāra |   tato 'sau | viśālapurī kā | sā kasminbhūmibhāge 'vasthitimādadhāti | tannagaraṃ mayā cakṣurviṣayīkartavyam |   tathā prasīdatu bhavatī | ityākarṇya śrīmahālakṣmīstasmai viśālapurīdarśanāya prādātpāduke | ete pāduke   caraṇāsakte kārye | etāvatā tava samīhitapradeśāsādanaṃ bhaviṣyatīti devatājñāmadhigamya sa pāduke   aṅghribhyāṃ parigṛhya tarasā viśālapurīmagamat | tāvatā tatsthānāsaktirajāyata | tatastadgatvā saundaryādyaśeṣātiśayagarīyasīṃ nagarīṃ citrānandasaṃdohataraṃgiṇīlaharīnicayasahacarīmiva locanagocarīkaroti  sma | taddvārapakṣadvaye 'pi karaṭidvayamabhivīkṣya bibhāya | tataḥ śanaiḥ purastādgacchankariṇau tau caitanyavikalau   kalayitvā antaḥ prāvikṣat | tathāntaḥsthitāni sarvāṇi mānuṣāṇi jīvakalāvikalitānyālakṣya purastādgacchanrājabhavanamatimanoharaṃ nayanayorayanaṃ nayati sma | tatratyā dvārapālā api caitanyaśūnyāḥ | tadanvantaḥ  praviśya paśyati yāvatā tāvatā ekā sīmantinī prakṣīṇajīvitā śayānāsti | tatsavidhe dve yuvatī   jīvite staḥ | tābhyāṃ tatratyaṃ sakalamapi vṛttāntaṃ jñāpito 'sau tāṃ sakalāmapi vārttāṃ vikalamākalayya   pādukābalena kṣaṇādeva nijanagaramāsasāda | sā nareśvaranandinī nayanayorayanībhāvamānīyate tena |   tāṃ ca saṃgatya viśālapurīvilasitamakhilamapyavikalaṃ pariśīlitavānahamiti tāmāvedayāmāsa | tvayā   viśālapurī dadṛśe na veti pṛṣṭe dṛṣṭavānahamityavādītsa tām | tarhi tasya nagarasya dvāri kimastīti   saṃketaviśeṣaṃ vyāharatāt | tathā tatsatyatāyāṃ sarvamapi satyamevetyabhihite dvāripakṣadvaye 'pi dantidvayamastīti niśamya satyavyavahāro 'yamiti saṃmānīkṛtya tamitthamavādīt | tvaṃ tadvārttābhidhāne vācaṃyamo  bhava | yadāhaṃ tvāmāpṛcchāmi tāṃ vārttāṃ sakalamapi vṛttāntamabhidhehi | ityabhidhāya sā tamantaranīnayat |   tena samaṃ manaḥsamīhitasuralokaikabhuktibhāvavilāsanādyatiśayitasuratopacāropacayaparicitagahanānandasaṃdohābhivyañjakaṃ pūrvānubhavasmaraṇānusaraṇatāparimitakāmatattvanirastasamastaiṣaṇaviṣayaviśeṣalakṣaṇīyatadekatānatānitāntādvaitabhāvopagūḍhamānasā sā kāmamapyarakṣata mohanamahanīyagahanamahodaye | itthaṃ kālo  nālpīyānatyavartiṣṭa | sa tu mumūrṣurmūrkho hṛdayasamuditamānandābhyudayaṃ prāpto 'pi viśālapurīvārttāṃ   tavāgre vyāharāmi iti pratyahaṃ tāṃ praśnayati | sā ca yadāhaṃ pṛcchāmi tadā vyāhartavyamiti taṃ nivārayati sarvadā | itthaṃ sa tādṛśīṃ divyanitambinīṃ tathāvidharatyādīndivyānbhogānbhuñjāno 'pi purākṛtavividhaviṣamavidheyavidalitacittavṛttistatsarvamapi saukhyaṃ manasi manvāno vyāharati tām | caritamāvedayāmīti kriyāsamabhihareṇa | sā ca tatratyānaśeṣasaṃketaviśeṣānākarṇitavatī | etāvatā samastasaṃketāvagamakṣaṇa eva tasyāstaccharīraṃ tyaktajīvitamajāyata viśālapuraśarīraṃ cetanāparītamajaniṣṭa | tadanvasāvanutāpakaraṇe prāvartata | vārttāṃ vyāharamāṇo 'haṃ niṣiddhaḥ | parametanniṣiddhaṃ nākaravaṃ duṣṭākṛtaparavaśaḥ |  prakṣīṇadevasya mamedṛśastu viparyastopabhoga ajani | tarhi mahīpāla praśnāgrahaṇe yojanamasti | ślokārthameva   vicārayatu bhavān | ityuktvā bālasarasvatī nijaniketanaṃ jagāma ||   iti trayodaśī kathā || 13 ||  </p>
      <h1 id="14">§ 14</h1>
      <h2 id="344,19">344,19</h2>
      <p>punarapi rājñā bālasarasvatī samāhūtā | matsyahāsyakāraṇamaprākṣīt | tacchrutvā sāpi sasarja giram |  etadākarṇanāddharādhīśa tavāpi tathā bhaviṣyati yathaikasyāḥ puṃścalyā jāro 'pi nājāyata tathā bhartāpi   na babhūva | madhya evāvasthitā sā kṛtāyāsā | tatastanniśamya rājā tadvṛttāntaṃ vyāharasvetyāha sacivasutām |   tadājñāmadhigamya sāpi rājānamākarṇayetyabhidhāya tadvṛttāntakathanopakramaṃ praguṇīcakāra | ābhīradeśamadhye   tapatinītīre kasmiṃścidgrāme kṛṣīvalo nyavātsīt | tatsahacaryaticapalā | tasyāḥ patiḥ kṣetra evāvatiṣṭhate   sarvadā | sā copapatinā samaṃ sukhena viṣayopabhogasukhaṃ aṅgīkurvāṇā gṛhe nivasati | tasyā buddhiritthamajāyata | yaṃ kamapyupapatiṃ gṛhītvā nirgatya tenānyatra gatopabhogarasānusaṃdhānaparatayā avalambate |  iti hṛdaye nidhāya pūrvaparicitamevopapatiṃ prati vācaṃ vitanoti sma | ahaṃ tvayā saha pradeśāntaraṃ   nirjigamiṣāmi | tarhi gacchāmaḥ | tvaṃ māmādāya niryāhītyabhihitaḥ so 'pi giramujjagāra | atra   sukhenaiva nivasāmaḥ | tvaṃ nijagṛhādhiṣṭhātrī sukhaviśeṣopabhogarasikā parilasasi | ahamapyātmano mandire   sukhaparavaśaḥ paramasaṃtoṣasamāsāditapoṣastiṣṭhāmi | yadāvayormanmathenāvasthopanīpadyate tadānīṃ tadapi   vidheyamanubobhavāmaḥ | iti vartamānaṃ sukharasābhivyañjakasamayamapahāya kimanyatra gantavyamiti abhihitā   tena sāpyagadat | yadi māṃ na ninīṣasi tarhyahaṃ manaḥsamuddiṣṭena yena kenāpi samaṃ nirgamiṣyāmi | gṛhe   kimapi viśeṣadhanamasti | tadapi saṃnayāmi | ityāśrutya so 'pyacintayat | iyaṃ dhanamapi saha ninīṣati |   tarhyetayā saha nirgacchāmi | tataḥ parato gatvā vidheyaviśeṣa āpadi tattathārūpamanutiṣṭhati | iti vicintya vāṇīvilasitena svairiṇīṃ tāmanvaiṣīt | mamāpi mānasaṃ sarvadā etamevārthamanusaṃdhatte yattvāṃ  gṛhītvānyatra nirbādhabhogaviśeṣānubhavo 'bhyasyate | paramahametattvāṃ vaktuṃ bibhemi | tarhi tvaṃ madīyacittāntargatamabhiprāyamavagatya vyāhārṣīḥ | adya tvaṃ sāyaṃtanasamaye mama krīḍādhikāṃ samagrāṃ sāmagrīṃ sajjīkurutāt |  dhanavasanādi yatkimapi saha gṛhītavyaṃ vastu vidyate | tathāhamapyātmagṛhagataṃ sarvaviśiṣṭadhanaṃ gṛhīṣyāmi |   tadanu yāminīprathamapraharasamaye nirgamiṣyāmi | adyatano gamanavidhau muhūrtayogo 'pi sādhakatamo   'sti | iti saṃketaṃ tasyai dattavān | tadanu rātrau dvāvapi niragātām | tataḥ kasmiṃścitpradeśe tāṃ gṛhītvā   tāṃ tatra parityajya tadīyaṃ sakalamapi dhanamapāhārṣīt | tataḥ sā paramanutāpamāpatat | mayābhīkṣṇamasādhvakāri | siddho 'pi nijaḥ kaumāraḥ parityaktaḥ | anyacca sa pāpiṣṭhatama upapatirapi māṃ vihāya  gatavān | saṃnidhau mama dhanamāsīttadapi gṛhītvāpalāyiṣṭa | tarhi rājabiḍaujastavāpi tathātvāpattirāpatiṣyati | tvaṃ nije manasi padyārthaṃ vidhatsvetyāśrāvya mahīndraṃ mantriputrī nijaṃ vasatyanaprāśastyamaṅgīcakāra ||  iti caturdaśī kathā || 14 ||  </p>
      <h1 id="15">§ 15</h1>
      <h2 id="345,8">345,8</h2>
      <p>athānyasmindine bālasarasvatīmānāyyānimiṣahāsyahetumapṛcchannṛpaticakraśiraḥparigṛhītaśāsanaḥ | tataḥ  sāpyavādīdbhūbhujam | asudrumajambukasya gotradūrīkaraṇādyadajaniṣṭa tathātvāpattirbhavato bhaviṣyati | tato   nṛpatistāṃ tu vṛttāntamapṛcchat | sā cābībhaṇat | candrapurākhyaṃ nagaram | tatra sṛgāla eko rātrāvevekṣubhakṣaṇāya sikatilanadītīraṃ gacchati | te tu tadrakṣakāḥ parito nipuṇagatyā bhrāmyanti | itthaṃ sa jambukaḥ  kṣetramadhye prāvikṣat | tadantaḥpraveśadhvanimākarṇya kācana śunī sṛgālamanusasāra | sṛgālo 'pi tadbhayāddigbhramamāsādya nagaramadhyamārgamaśiśriyat | sa tu tena pathā gacchannīlīrāgakaraṇānnīlībhūtakuṇḍaleṣu  paṅktiyāvasthāneṣu palāyamānaḥ tameva mārgamanusarannātmānaṃ kāṃdiśīkaḥ prākṣipat | pūrvasmātkuṇḍalānnirgatya tatpuro'vasthāyini evaṃ kramagatyā sarveṣvapi nipatya nipatya niragāt | tatastadrāgasaktavigraho  'sāvanyathātvameva bheje kroṣṭutvamapāgacchat | tadanu kānanamanusasāra | tatastaṃ vīkṣya sarve 'pi vanavāsino   vismayamatimaryādaṃ bhejire | alakṣitapūrvaṃ kutaḥ samāgatamiti tatparitaḥ sarve 'vatasthire | kastvaṃ kasminsthāne   tvaṃ pūrvam | kutaḥ paricitiriti tamaprākṣuḥ | vanāvanīndro 'haṃ vanopadravanāśena vananivāsināṃ nānājātīyānāṃ mṛgāṇāmahameva mukhyanāyakaḥ | bhavadbhiḥ sarvairahaṃ varivasitavyaḥ | ityabhidhāya teṣāṃ parivṛḍhatvena  vartamāno nivasati sma | siṃhaśārdūlāstadupāsanāya pratyavasaraṃ parisaranti | sa tu jambuko vācaṃyamatālambane na māmete lakṣayiṣyantīti bhītyā pherupheṭkāramapi na paricinoti | yāminyāṃ tu sarve 'pi  pheravastaṃ parivārya śerate | aṅgarakṣāmapi svata eva kurvate | tatastatparito 'nekaśo mṛgaviśeṣā āsate |   itthaṃ pravartamānasya tasya kadācidīdṛśī durmatirudiyāya | svayūthyānitthamabhāṣiṣṭa | bhavanto matsaṃnidhānāddūrībhavantu | ahamaṅgarakṣānnavyānevātmana upānte sthāpayiṣyāmi | taistu tacchrutvā śikṣayitumādadre |  are pāpatama yathaiva tiṣṭhasi tathaiva tiṣṭha | vināśamavāpsyati bhavān | tato ye dūrīkṛtāḥ taiḥ parato   gatvā mantrasaṃpratharo kṛtaḥ | idānīmetasya yathā apāya āyāti tathopāyaṃ paricinumaḥ | parato gatvā   sarve 'pi saṃbhūya pherupheravaṃ vidadhmaḥ | tanniśamanādetasyāpi tadāviṣkaraṇe matirutpatsyate | yāvatāsau   pherughoravāśitaṃ vidhāsyati tāvatā sarve 'pyamuṃ jambuko 'yamityabhijñāsyanti | tathā tvāgatya śakalīkariṣyanti | iti niścitya sarve 'pi dūraṃ gatvā dhvāṅkṣanti sma | taṃ pherūṇāmāravaṃ śrutvā mayā dhvāṅkṣitavyamiti tasya kumatirudayāsīt | tāṃ matiṃ niroddhuṃ na kathaṃcanāpyasau śaknoti | tatastaiḥ saṃnidhāyibhirvyāghrādibhirasāvupalakṣitaḥ | parasparamabhyadhuśca | pāpatamo jātihīnaḥ sṛgālo 'yametāvato divasānātmanaḥ  paricaryānasmānakārayat | tarhi śetāṃ durātmā | tarhyenaṃ cārurītyā śikṣayāma | tadānīmeva sādhvityabhidhāya saṃbhūya sarve 'pi vidārya taṃ śakalīkṛtavantaḥ | asudrumo 'pi jīvitaśeṣatayā sthitavān | tadanu  duḥkhaṃ kartuṃ prāvartata | ahaṃ svagotrajānāṃ vāritaṃ nācaritavān | tata eva etādṛśīṃ daśāmahamāptavān |   rājanbhavānapi vāritaṃ nācaratu | no cetpaścādduḥkhāsaktipīḍito bhaviṣyasi ||   iti pañcadaśī kathā || 15 ||  </p>
      <h1 id="16">§ 16</h1>
      <h2 id="346,1">346,1</h2>
      <p>punarapi nṛpatistāmānāyya timihasitahetumacīkaṇat | sāpi prāsoṣṭa vācam | bhūpate kimityāgrahaṃ carīkarīṣi | atiśayaṃ jahīhi mahīpate | atyāgrahaṃ kurvāṇayościntāmaṇyaśmantayoḥ yathā dvayorapyapāyaḥ samajāyata tādṛkprakāraḥ tavāpi bobhaviṣyati | tato bhūpālastayoścaritamāvedayatu bhavatīti tāmudayojayat |  sā covāca | śṛṇu śravaṇabhūṣaṇabhūtakīrte | śrīmallikārjunasya vartmani aśmantako vṛkṣo 'bhūt | sa tvekena   kenacitpathikena sādhubhāvamāpāditaḥ | tatskandhe 'dhastādekāṃ vitardikāṃ viracayya upari vartulaṃ sarvataḥsamaṃ   sthāpitavān | ekaṃ bhūrisindūraparipūritapratīkaṃ prasūnapūjitatanuṃ ca kṛtvā cintāmaṇināmadheyaṃ tasya   cakāra | itthaṃ bahubhirahobhirgatānugatikatayā tasya devasya sādhīyasī prasiddhirajāyata | pratyahaṃ tasya   sindūrādipūjānaivedyaṃ vardhate tathā caturthīdine modakapāyasādiracanā | itthaṃ mahimā tasya bahurabhavat |   anyacca pūrvaṃ mārgitāḥ aśmantakasya parṇamekaikaṃ gṛhṇanti sarve pathikāḥ | tena tasyābhivṛddhirna bobhavīti |   sa tu cintāmaṇerayamaśmanta iti kṛtvā tadāprabhṛti na kaścittaṃ kareṇāpi parāmṛśati | tasmādaśakalitadalaśarīratayā vistārasāmagrīmatiśāyinīṃ bhajamāno 'sau sthaulyabhāvena jarījṛmbhīti | itthaṃ  bahuṣu dineṣvativāhiteṣu tayoraśmantakacintāmaṇyoḥ kalahaḥ prāvartiṣṭa | tataḥ parasparamabhāṣetām | tvaṃ   mārgasaṃgato 'śmantakaḥ sarvairapi pathikaiḥ gacchadbhistroṭitadalo mūlāvaśeṣīkṛta evāsthito 'bhūḥ | paraṃ   cintāmaṇerayamiti na kaścidapi tava dalavidalanaṃ kurute pānthaḥ | tasmānmatsaṃbandhena vardhito bhavān |   tarhi mayaiva samaṃ vikārāṅgīkāramāviṣkaroṣi | iti niśamyāśmantako 'pi cintāmaṇiṃ vyāharati   sma | tvayi kiṃ nāma cintāmaṇiḥ | macchāyāsamāśrayaṃ kṛtavānmadāśrayabalena tava garīyānmahimā prādurāsīt | naivedyādyabhyavahārato bhavato 'ṅgāni samūlāni jātāni | ahaṃ tvadanubhūtāndvādaśāpi māsānkaravāṇi | tvaṃ sarvasminkṣetre tiṣṭhasi | sarvaḥ ko 'pi karṣako hārāsañjanāya lāṅgalasyopari sthāpayati  tvāṃ naddhrīracitadṛḍharajjvā lāṅgalasyopari uttambhanaṃ tvāṃ badhnāti | idānīṃ madāśrayeṇaiva bhavato bhūribhāgyābhyudayaḥ samajani | itthaṃ tayoritaretaraṃ virodhaḥ prāvartata | tato 'śmantakaḥ cintāmaṇimabhāṇīt | tvayā  vinā mama kiṃ nāma hīyate | tvaṃ kimiti na yāsyasi | tadānīṃ sa cintāmaṇirvedikāṃ tāṃ vihāya   parato gatavān | cintāmaṇirahitaḥ sa tarurbādhāmanvabhavat | anyasmindine jana eka āgatyāśmantakasya   tvaco bandhavidhānāya samākṛṣṭavān | apara āgatya medinīkhananāya skandhata evānuciccheda | iti   prakārastasya prāvartata | cintāmaṇistu kaṇṭakaghaṭitapratitalakṛtāvasthitiruṣṇāṃśūṣmaṇā pāṇḍuradhūsaravarṇatāmādade | tadupari pakṣiṇa ajahuḥ | sa tvekena janena paravalgugulphāntaḥparikṣepāya prāpta iti dūrataḥ  paryastaḥ | iti prakārānubhavaḥ tayorubhayorapyajāyata | tarhi rājendrātiśayaṃ kurvāṇasya bhavato 'pi prakārapāta udeṣyati | adyatanaṃ dinaṃ cārugatyā vicāraya | yadi na jānīṣe tadānīṃ prātarāvedayiṣyāmi bhavate matsyahāsyakāraṇam | iti vyāhṛtya bālasarasvatī nijamandiraṃ gatavatī ||  iti ṣoḍaśī kathā || 16 ||  </p>
      <h1 id="17">§ 17</h1>
      <h2 id="346,30">346,30</h2>
      <p>tadanu dināntare dharāturāṣāḍbālasarasvatīmānāyya timihasitakāraṇamanvayuṅkta | tadākarṇya bālasarasvatī  sasarja vācam | ākarṇaya vikramāditya | etatkāraṇamāvedayāmi | paramekā vijñaptirasti | bhavatpradhānamukhyaḥ   puṣpahāso 'yaṃ bhavatā kasmānnigṛhītaḥ | tacchrutvā rājā vyāhārṣīt | yadā hasati tadānīṃ pariṣada   upari bahulapuṣpāsārābhisāro bhavati | evaṃvidha etadīyo guṇaḥ | itthaṃ paramajanapadaparivṛḍhasya śiṣṭāḥ   samīpamāgatā abhūvan | tebhyaḥ kautukaṃ darśanīyamiti dhiyā ahamenamajahasam | kiṃ tadānīmabhihito   'pi nāsāvahāsīt | tadroṣaparavaśo 'hamenaṃ nigṛhītavān | iti niśamya bālasarasvatī dharādhināthaṃ   girā jagrāha | sa tu kusumahāso devena nigalādunmocanīyaḥ | sādhutayā mānayitvā tadānīṃ kiṃ   dinadvaye hāsaṃ nākārṣīstvamiti devena praṣṭavyaḥ | tadanu matsyahāsyahetujijñāsārthamapi sa evānuyoktavyaḥ |   tatastadvacanāvagamānnarapatiḥ puṣpahāsamunmocya pradhānamudrādhikāraṃ ca vidhāya kimiti tadānīṃ na   tvamahāsīriti tamanvayuṅkta | tadānīṃ rājādeśamāsādyāmātyo 'pyavādīt | deva ityasti |  </p>
      <h2 id="347,3">347,3</h2>
      <div class="lg" style="padding-left: 2em;">
        <span>siddhamantrauṣadhaṃ dharmaṃ grahacchidraṃ ca maithunam |</span>
        <span>bandhanaṃ cāvakāśaṃ ca matimānna prakāśayet ||</span>
      </div>
      <h2 id="347,5">347,5</h2>
      <p>deva enamaprākṣīt | tadānīṃ rahasyamapi vaktavyameva | manaḥsaṃmohinīnāmadheyā madīyā gṛhiṇī | sā jīvādapyatyantatayā praṇayapātram | tāṃ vihāya kāmapi kāminīṃ na pariśīlayāmi | kiṃ tu | sāpi vyabhicarantī  mama dṛgayanamāsasāda | ata eva tadānīṃtanadine mama manasi na kaścana sukhalavāśrayaḥ | kiṃ tu svairojjāgaraduḥkhasāgarāntargatagurugarodgārakalitagāmbhīryaṃ mama mānasaṃ kaṃcana viśeṣamadhyagacchat | tasmāccittaṃ na  hāsye sotsāhe pratyāsaktimābadhnāti | iti pradhānavacaḥśravaṇānmahībhartuḥ hāsyamāvirāsīt | kiṃ tu | taddhāsyarasaparaṃparāparisphūrjadūrjasvalapratihāraprabhāvo mahībhāryāvānkarasthitena bahulaparimalasadguṇagaṇodayakusumastabakena kāmakalikāṃ prāṇeśvarīṃ prahṛtavān | tena prahāreṇa madakalitakapolā plavagajākṣatanalinīmavanīkārasodarabhājā saṃmohamahormigṛhītahṛdayā vyaraci narendrasahacarī | rājā ca celāñcalena tanmūrcchāpagamāya pavanāhatimātanoti | tatsamīkṣya puṣpahāsasya sahasā hāsaḥ prāvartiṣṭa | sadasa upari puṣpāsāraḥ  prāpatat | tadālakṣya kṣitīśvaraḥ puṣpahāsamāsasāda girā | puṣpahāsa tvamātmānaṃ svāmibhaktaṃ khyāpayasi |   tarhi madīyāyāḥ prāṇapriyāyāḥ prāṇasthānasamāno yaḥ kṣaṇaḥ pratikṣaṇaṃ pravartamāno 'sti mūrcchollāsitaitādṛśī kaṣṭā daśā prāvarīvarti taddharṣotkareṇa hāsyaṃ bhavataḥ prāsaṃjayat | tataḥ puṣpahāso jagāda  rājānam | deva yadyabhayadānaṃ dātumīśiṣe tadā vakṣyāmi | vāvadīhīti dattaṃ mayābhayaṃ taveti nṛpatinābhihitaḥ puṣpahāso babhāṣe | deva tvadīyeyaṃ prāṇeśvarī kāmakalikā | asyā girā matsyā api  mumudire | seyaṃ pativratā triyāmāyāṃ mandurāsu māndurikanikaṭamaṭīkiṣṭa | duṣṭāśayā kimiti kālātikramamakārṣīstvamiti abhidhāya māndurikastāḍitavānetāṃ kaśābhiḥ pṛṣṭhabhāge | ataḥ paraṃ tvaritagatyā  tavāntikamāgamiṣyāmītyabhidhāyedānīṃtano 'parādhaḥ kṣantavyastvayeti caraṇayorapatadiyam | kiṃ tatprahārairetasyā na kaścidbādhāvirbhāvaḥ prāvartata | idānīṃ bhavadvilasanacitakusumastabakasaṃparkaparākrāntakarkaśakrakacacakrabālakramā kṣaṇasaṃkrāntavikramopakramātikrāntadhairyaprakramā mahatīṃ mūrcchāṃ jagāhe | yadyetanmadabhihitaṃ  prathate mithyātvāya tadānīmeva tasyāḥ pṛṣṭhabhāge kaśātāḍanapratiphalanaṃ lakṣaṇīyaṃ devena | ityabhihite   mahīpatitilakastatkautukālokanāyekṣitavāṃstasyāḥ pāścātyāpaghanam | tadā prahārapratibimbānyadrākṣīt |   tadālakṣya vikramādityo vairāgyaprakarṣaṃ prāptavān | tarhi prabhāvati bālasarasvatī yathā ātmana āyāsaṃ   parasyopari prākṣipadupakārāviṣkāreṇa pradhānamunmocitavatī ityupāyacāturyaṃ viśadayasi cettadānīmabhisara ||  iti saptadaśī kathā || 17 ||  </p>
      <h1 id="18">§ 18</h1>
      <h2 id="347,30">347,30</h2>
      <p>punaḥ prabhāvato pradoṣakāle vinayakandarpopāntaprāptaye pakṣiṇaṃ papraccha | so 'pyavādīt | devi śṛṅgāravatīva  vyasananirasane prasṛmarasaṃvidrasā≤nṛ≥«nu»sāriṇī bhavasi cettadā yāhītyabhyadhāt | kiṃ tadvṛttāntam | vāvadītu   bhavāniti tayā niyuktaḥ pakṣīndro vācaṃ vistārayati sma | śṛṇu śravaṇālaṃkaraṇavāṇi | rājapurābhidhāne nagare salavaṇadevākhyaḥ kṛṣīvalaḥ | tasya dve striyau | ekā śṛṅgāravatī anyā subhagā ca | te dve api  vyabhicārānurakte saṃbhūya vyabhicarataḥ | kadācitsubhagā mandiramadhyavartinī upapatinā samaṃ viśeṣasukhaṃ   pracayantī pañcaśaranarapaticāpavidyāsahacarī caritārthā vartate sma | tāvatā tasyā bhartā nyagrodhaprarohasaṃbhāraṃ vṛttivibhāgagrathanāya samānītavān | tarhi vyācakṣva prabhāvati | tasminsamaye kaṃ nāma upāyaṃ  prakalpya tasmātsaṃkocātiśayādātmānamudavahat | bhavatyāḥ sakhyo bhavatī vābhidadhātu | tataḥ prabhāvatī   taccintanānusaṃdhānāvadhānadattacittā niśīthinīmanīnayattamupāyaṃ nāvagacchat | tataḥ patatriṇamanuyunakti   sma | prāha ca so 'pi | ākarṇaya prabhāvati | gṛhāntara upadhavasahitāṃ vilāsarasikāṃ subhagāṃ jagāda   sā | bhartā sameṣyati | tvaṃ dehalyā upari galitabandhanaṃ kacakalāpaṃ vidhāya bhrāmyanmastakā vyājṛmbhamāṇavadanā ghūrṇāyamānāṅgā bhava | tadanvahamuttaraṃ racayiṣyāmi | tataḥ subhagā tathaiva vyavasitamādṛtavatī |  tadā salavaṇadevaḥ śṛṅgāravatīmavādīt | etasyāḥ kimetadajāyata | tataḥ sābhivīkṣya taṃ vyācaṣṭa | jvālayantu bhavantaḥ svasamīhitam | varākyā etasyā upari paribhrāmyadbhramavibhramāvirbhāvāpātanāya prabaddhaprayatnā vartante | tanniśamya so 'pyadhāt | kimahamakārṣaṃ kasmānmahyaṃ krudhyasi | tataḥ sābhyadhāt | bhavanta  etānvaṭaprarohānsamāninyire | etasminvaṭe vaṭayakṣiṇī nivasati | tarhi tajjanitā bādhā pīḍayatīmām |   ata etānprarohānnītvā tatraiva sthāpayantu | itarathā etasyāḥ pratikṣaṇaṃ bādhādhikyaṃ bhaviṣyati | tāruṇyasaundaryasaubhāgyaparikalitaśarīrasaṃpadiyam | yadi tathāvidhaḥ sa ko 'pi bhūtaviśeṣa etasyāḥ śarīramāviśya sthāsyatīti kadācana tataḥ punaḥ kiṃ kariṣyate | ityabhidhāya rodhanaṃ vidadhānā vikṛtavākyāni  vyāharantī adhiṣṭhitaskandhaprarohadaśavaṭaprarohabhāraṃ pūrvasthānamagamayat | tasmingate sati nirakāsayaddevadattaṃ   gṛhamadhyāt | tarhi prabhāvati pratibhāparikalpitottaraviśeṣā prabhavasi cettadā sādhaya ||   ityaṣṭādaśī kathā || 18 ||  </p>
      <h1 id="19">§ 19</h1>
      <h2 id="348,16">348,16</h2>
      <p>anyasmindine kumudakośanandinī vinayakandarpasya saṃketaniketanagamanāya śukaṃ vakti sma | so 'pyavādīt |  madanavatīvottaravitaraṇe prabhutāmālambase cettadānīṃ vraja | tatastaccaritāvagamāya prabhāvatībhāvitapraśnaḥ   pakṣīndro 'pyādade vācam | ākarṇaya | kaumudīdaṃhinī nāma grāmaḥ | tatra trilocanasaṃjño rāvuttaḥ | tasya   sahacarī madanavatī | sā cātīva saundaryabhāvavatī vyabhicāracāturyaviracanāprapañcānvitaparicayāpi paraṃ   prasaṅgaṃ na prāpnoti sma parito rakṣakamanuṣyaniṣiddhabahirgamanā | itthamatikrāmati kāle parvaviśeṣekasmingaṅgāvagāhāya bhartrānujñātagamanā gṛhītopacāraparikarā ceṭīdvitīyā prakaṭitabhavabhaktidhūrjaṭidṛṣṭinikaṭīkaraṇāya samāṭīkate sma śivālayam | sā ca vilāsābhivyaktipaṭīyasī taraṃgitāpāṅgataṭīkābhinayapravartitruṭī sthagitadvipaṭī prapañcitārabhaṭī sphuṭībhavati samakuṭīcaroccāṭīkaraṇamūrtistadanu madanādhidevateva mūrtimatī tasmātkaraṭicarmakuṭanikaṭādvyāghuṭya paryaṭantī khaṇḍaparaśubhayaparityaktakārmukaṃ  kāmamivāparaṃ vāḍavaṃ madhyepathamadrākṣīt | sā taṃ dṛṣṭidūtībodhitasaṃketaṃ kalākalāpakovidānāmagragaṇyaṃ   taddṛkpallavitamadanadāvapāvakaṃ tadabhiprāyāvabodhadattāvadhānaṃ nijaparisaramānināya māninī |  </p>
      <h2 id="348,27">348,27</h2>
      <div class="lg" style="padding-left: 2em;">
        <span>udīrito 'rthaḥ paśunāpi gṛhyate vahanti nāgāśca hayāśca coditāḥ |</span>
        <span>anuktamapyūhati paṇḍito janaḥ pareṅgitajñānaphalā hi buddhayaḥ ||</span>
      </div>
      <div class="lg" style="padding-left: 2em;">
        <span>āhāranidrābhayamaithunaṃ ca sāmānyametatpaśubhirnarāṇām |</span>
        <span>jñānaṃ narāṇāmadhiko viśeṣo jñānena hīnaḥ paśubhiḥ samānaḥ ||</span>
      </div>
      <h2 id="348,31">348,31</h2>
      <p>tatastadupakaṇṭhamāgatya prayuṅkte svavācam | tvaṃ kasmānmāṃ samānaiṣīḥ | tadabhidhehi prayojanam | tatastayā  vyāhāri | mama tvadīyābhilāṣaḥ samupanīpannaḥ | tarhi tvayā madīyamagāramāgantavyam | madīyo bhartā   tvayā saṃgantavyaḥ | ahaṃ matpatimabhidhāsyāmi | madīyo mātṛṣvasrīyo bhrātāsāviti | bhavatāpi tu   madvacanānusaraṇamanukartavyam | itthamanayā rītyā kāniciddināni sāṭopabhogāvagāhanapariniṣṭhitakaraṇagaṇānirastasāraṃ saṃsāraṃ kalitasāraṃ kurvīmahi | tato 'sau tadvacanādbrāhmaṇastadgṛhānājagāma | tasya  bhartāraṃ trilocanaṃ cakṣurviṣayīkṛtavān | namaścakāra trilocanam | sa tasminsamaya utsmayate sma | kutratyo 'yaṃ paricitaḥ puruṣa iti trilocano vicāracaturasamīho jāto 'sti | tadanu madanavatī tatsaṃnidhānamāgatya vacanaṃ prapañcayāṃcakāra | bhavanta etamupalakṣayanti na vā | madīyo mātṛṣvasrīyo bhrātāyaṃ  dhavalanāmadheyaḥ | matpitā bhavadbhyo māṃ prādāt | tadānīmārabhya dvādaśābdāvadhi nāgatavānasau | etajjananī nimimīla | tatastajjanitaduḥkhaharātkāndiśīyahṛdayasaṃnidhāna janmā jagāma | ityabhidhāya tamavekṣya  vepamānāṃ rudantīṃ tāṃ saṃsāraniḥsārāviṣkaraṇagirā samāśvāsayat | tadanantaramāgatāya tasmai śyālāya   dhavalāya madanavatyā eva mandire nivāso dattaḥ | tato rātrau samāgatya madanavatī dhavalaparyaṅkamadhyarukṣat |   tadā tena samāgatā sābhyavadat | yadīcchasi āvayoratyantamabhiyogaṃ tarhi tadānīmidaṃ sukaramaucityacāturyaṃ   paśyeti tanniśamya vyāhārṣīt | tatheti | punarāha madanavatī | pativañcananidānaṃ cāturyamahaṃ racayāmi | tvaṃ   māṃ yathāsukhaṃ bhajasvetyuktvopaviveśa | tadā dhavalo 'sau na prasaraṃ karoti | tatastadāśrutya praguṇīcakāra   vāṇīṃ sā vāṇinī | tvaṃ guṇāgragaṇyo 'si | tvaṃ tannirākaraṇadvārāvajigṛṇīṣurasi dhavala | paśupateḥ   paramopāsako 'si | tadā dhavalo 'sau tāmavadat | kuto māmatrānītavatī | kaṃ vopāyaṃ karavāṇyaham |   tadanu sā yadi madīyāṃ giraṃ nāṅgīkaroṣi tadā tvāmeva daṇḍayiṣye | ityuktvā muṣitāsmītyāmreḍite   giraṃ prāgalbhayat | tadanu tasyā āmreḍitena muṣitāsmītyanena śabdena amuṣyāḥ prābodhiṣata janāḥ   patiprabhṛtayaḥ | tato 'sau tasyāścaraṇayornipapāta | ekadā mā māṃ bhīṣaya | hṛdayavallabhe māṃ rakṣa | tadanu   te mataṃ nirvartayiṣyāmi | ityavocat | tarhi prabhāvati sā tannijavyāhṛtaṃ kathamanyathayat | tatastadavagamāya   prabhāvatī vicāramanubhūya bhūyaḥ svabuddhidarpaṇe tadapratibimbitaṃ buddhvā tataḥ śarvaryāmatītāyāmaṇḍajaṃ   vyājahāra | tvameva tamupāyaṃ vyāharatāditi | so 'pi babhāṣe prabhāvatīm | tadā sā madanavatī taṃ   brāhmaṇaṃ babhāṇa | tvaṃ keśānunmuktagranthīnvihāya śithilitasakalāpaghano bhūtvā nidrāmāsādayetyabhidhāya   tasya viṣamaśarāśuśukṣaṇīsaṃdhukṣaṇaṃ pūrvaparikalpitadugdhaṃ samantataḥ prākirat | tadanu madanavatīpatirdīpikāsanātho dhāvamāna ājagāma | kimetadajaniṣṭeti tāṃ prati prāsoṣṭa vācam | tataḥ sā ruditaṃ  pariśīlayantī provācāmum | muṣitāsmītyāmreḍitodīritasyemamarthaṃ śṛṇu prāṇanātha | akaruṇaḥ kṛtānto   madīyaṃ māṇikyaṃ kavalīkurvāṇo 'stīti | tatastrilocanastaṃ locanagocarīkurvanmadanavatīṃ jagāda | tvamatra   sayatnādhitiṣṭhetyukte sābravīt | kiṃ mama yatnena yadi bhavatā etadrakṣaṇe sāmarthyamujjṛmbhate | tadā rakṣata |   etasya viṣūcikā saṃjātāsti | etāvatsamayaparyantaṃ vamati sma | idānīmacetano niśceṣṭo bhūtvāvasthito   'sti | tatastrilocanaḥ provāca | mā duḥkhaṃ bibhṛhi | upadravastu garīyānudito 'bhūt | paraṃ daivagatyā   vyapohitaṃ duṣṭamannaṃ bahirapatat | nātaḥ paraṃ viṣūcikā | tvameva tatsaṃnihitā bhava | yadi rātrāvupadravo   garīyān jāyeta tadā hyevaṃvidhaṃ vaktavyaṃ mametyabhidhāya niragāttrilocanaḥ | tatastau dvāvapi sukhena   viṣayarasopasevanamābibhrātām | tarhi prabhāvatyetāvadbuddhibāhulyavaibhavaprodbhavaḥ sphurati cedvidhernirvahaṇaṃ   jānīṣe tadānīṃ yātu bhavatī ||   iti ekonaviṃśatī kathā || 19 ||  </p>
      <h1 id="20">§ 20</h1>
      <h2 id="349,31">349,31</h2>
      <p>punarapi prabhāvatī praśnaprasaṅginī pakṣīndraṃ pratyarpayadgiraḥ | so 'pi kāntimatīva āyāsavistaraṃ titīrṣasi  cettadānīmidamādartavyam | iti tāmujjagāra giram | tatastadvṛttāntāvagamaṃ prabhāvatyā pṛṣṭaḥ pakṣīndraḥ prāha |   prabhāpurābhidhānaṃ nagaram | tatra mandabuddhyabhihitaḥ kumbhakāraḥ | tasya patnī kāntimatī | sā vyabhicāraniratā | kadāciduparamaṇena samaṃ mandiramadhyamadhyāste | tatastasyāḥ patirāpatitaḥ | tarhi vāvadohi prabhāvati  tasminsamaye sā kamupāyamacīcarat | prabhāvatī vicāraparā prāvartata | taduttaraṃ nājñāsīt | tataḥ śukaḥ   pravaktuṃ pracakrame | bhartāramāgatamabhivīkṣya sā devadattamavadat | tvamenaṃ burburadrumamadhyāroha | mā kimapi   vācaṃ prayuṅkṣva | ahamuttaraṃ karavāṇi | tato 'sau bhayavidruto vasanavirahito burburadrumamadhyārūḍhavān |   kumbhakāraḥ samāgacchattāvatā taṃ burburadrumamadhirūḍhaṃ dṛṣṭavān | tadanu taṃ vyāharati sma | tvaṃ ko bhavasi re |   tato 'sau na vakti ca | tataḥ kāntimatī giraḥ prākāmyamākāṅkṣati sma | etatpṛṣṭhe vairiṇaḥ parigṛhītavanto   vyāpādanāya | kāraṇena tenāyaṃ bibhyatpalāyamāno drumamenamadhyārukṣat | kālakalitavaikalyo bhrāmyanmatijīvaścarandṛḍhasthānāvalambano janitavacanavismaraṇa ādityodayādatraivāvatiṣṭhate | ityākarṇya kumbhakārastamārūḍhadrumaṃ vyājahāra | re piśācanagnakāya taroravaroha | tadanu taroravarohati | tamālakṣya tasmai vasanaṃ  dattvā kṣemādikaṃ nirmāya nirmatsarastaṃ prāhiṇot | tādṛśī prajñā tava posphurīti cettadānīṃ vraja ||   iti viṃśo kathā || 20 ||  </p>
      <h1 id="21">§ 21</h1>
      <h2 id="350,8">350,8</h2>
      <p>* * * * * tataḥ prabhāvatī vitarkacikīrṣitaṃ papraccha pakṣiṇam | tataḥ so 'pyavādīt | vidyāpuraṃ nāma  nagaram | tatra vitarkaḥ keśavaśca dvau vidyārthinau adhyayanaṃ kurvāte dvāvapyatidhūrtau | evaṃ gacchati kāle   keśavaḥ saṃdhyāvandanāya jalāśayaṃ gato 'bhūt | tadānīṃ vaṇiggṛhiṇyekā pānīyānayanāya tatrāgamat |   sā ca śiro'dhirohaṇāya gargarīṃ kareṇodañcayeti keśavaṃ varīvarti | tatastasyā vacanātkeśavo 'pi   kareṇoddhṛtya tasyāḥ śirasi ghaṭamāropayāmāsa | tathā tāṃ suvadanāmabhimukhīṃ ca vīkṣyādharadaṃśanaṃ ca   kṛtavān | taccaritaṃ dūrataḥ paśyaṃstadbhartā sarvamapyadrākṣīt | tato 'sāvāgatya keśavaṃ gṛhītavān | janasamūho   'pyamilattaiḥ keśavaṃ rājabhavanaṃ netuṃ prārambhite vitarkastāṃ vārttāmaśrauṣīt | dhāvamānastadupāntamāyāt |   tataste nṛpatimandiramānetuṃ prayatante | tarhi prabhāvati kenopāyenonmukto bhavati | tataḥ prabhāvatī gṛhītacintāparikarā babhūva | tadāpi nājñāsīt | tataḥ sā śukaṃ jajalpa | śuko 'pyagiradgiram | tadā taṃ  keśavaṃ vidhṛtamālakṣya vitarko 'bhāṣiṣṭa keśavam | tvaṃ cucumba ityevānukuruṣva | etādṛśa eva śabda uccāraṇīyaḥ | nānyatkimapi vyāhartavyam | tata upariṣṭādadhastācca kandharāmanyāmānaya vīpsām | tata uttaramabhidhāsye | tataḥ keśavo 'pi tathaivānusaṃdadhāno vyāharamāṇo 'vatiṣṭhate | tato 'sau rājakulaṃ prāpitaḥ |  tato rājādhikṛtāstaṃ praṣṭumupacakrire | ko doṣo 'syeti | anena paralalanācumbītyāvedite rājādhikṛtaḥ   sa keśavaṃ prākṣīt | tato 'sāvadha upari kandharāṃ kartuṃ prākramat | cucumba iti śabdaṃ paunaḥpunyagatyāvādīt | nānyatkimapi bhāṣate | tadānīṃ vitarko rājādhikṛtaṃ babhāṣe | deva tasya brāhmaṇasya bhūtasaṃcāraḥ  samāsakto 'sti | tadānīmārabhya etasya kandharā kampate tathaitādṛśameva śabdaṃ dhvanati | etadasminpaiśācyamāsañji | idameva tadgataṃ paiśācyaṃ sarve 'pi jānate | tadānīṃ vicintya rājaivaṃ vyājahāra | yadi arthameva  śabdaṃ vyāharati ata eva sarveṣāṃ cetasi cumbanabhramaṃ pravartate | sarve bhavanto joṣamādhvamityabhidhāya vaṇijaṃ   prāsthāpayat | keśavamapyunmocya prasthāpitavān | tarhi prabhāvati īdṛgvidhamupāyaṃ kalayasi cettadā yāhi ||   iti ekaviṃśatī kathā || 21 ||  </p>
      <h1 id="22">§ 22</h1>
      <h2 id="350,28">350,28</h2>
      <p>tadanu dināntare prabhāvatī nunoda kīram | so 'pyavadat | devi vaijikeva bhartuḥ kopaṃ parihṛtavatī yadi  tadā svakāryamapi sādhaya | ityupāyaviśeṣaprasañjanaṃ jānīṣe cettadā yāhi | tataḥ prabhāvatī vaijikāvṛttāntaṃ patatriṇamaprākṣīt | so 'pi brūte sma | nandanavāṭikā nāma nagarī | tatra karṇasiṃhanāmā rājaputraḥ |  tasya bhāryā vaijikā | sā kaumāra eva vayasi satī vyabhicāraṃ paricinoti | paraṃ bharturmanasi jīvādapyatiśayena premāspadodayaṃ bhajate | ekasmindine bharturabhyañjanamāsañjitaṃ bhartuḥ śirasi prākṣipat | tadānīṃ  dvāri bhūtvā gatavāntadupapatiḥ saṃketavitaraṇena tāmapyupāhitavān | tadanvativyabhicarantī sā jārāntikaṃ   ṭīkate sma | tatrasthitaṃ sarvamapi jalamatyuṣṇamiti bhartāramavocat | atyauṣṇyenāsahiṣṇujalasya sahiṣṇutākaraṇāya śītalaṃ na vāryasti | culliparisthitajalaṃ vahnitaptamasti | tadantarmiśraṇāya kalaśaṃ gṛhītvā jalāharaṇāya gamiṣyāmyaham | tato 'sau bravīti | etāvati tamasi saṃdhyāsamaye na gantavyam | yādṛgasti  jalaṃ tādṛśenaivāhamāplāvayiṣyāmi | iti nivārayati tasminkumbhaṃ gṛhītvā niragātsā nīrānayanāya |   bhartā ca kalitasakalapratīkaḥ parikartavyaḥ | sā ca devadattasaṃnidhiṃ gatvā cetaḥkāṅkṣitamamandānandasamudayaiḥ   kṣaṇaṃ kṣaṇamapi sarvasvamakārṣīt | tataḥ prabhāte śukrodayasamaye utthāya vitarkaṃ kartuṃ prāvartata | kenopāyena   bhartuḥ kopaḥ parihartavyaḥ | tarhi prabhāvati bhavatyabhivādītu | kenopāyena bhartṛkopo nivāritaḥ | prabhāvatī   vicintayatyapi nābuddha | tataḥ śuko babhāṣe | devi aruṇodaye tu bhavanasamaye jalābhisamaye gargarīmuttānāṃ   vidhāya taduparyuro nidhāya bhṛśaṃ sā pātanaṃ cakāra | taroraraghaṭṭamālārajjvālambanenātiṣṭhat | tataḥ   prakāśaviśeṣopagame mālikastu lalanāntikamupasasāda | tadanvaraghaṭṭamālārajjvālambinīmayabandhamālokya   bodhānidamanūnudat | yuvatirekā jalaga≤rtre≥«rte» nivasatītyāvedayanmālikaḥ | mānuṣāṇi samavetāni | tatastajjanasamūhakalakalaṃ śrutvā karṇasiṃho manasikṛtya jagāda | yadi bhavati tadā vaijikaiva jalagarte nipatitā |  nātra saṃdehāpātaḥ | ata eva na rātrau gṛhānāgāt | ityuktvā dhāvamānaḥ samāpapāta | tadā vaijikāṃ   jalagartavartinīṃ nirīkṣya tāṃ samākarṣitavān | tatastasyāṃ jīvatṛṇamacīkarat | tarhi prabhāvati tvamitthaṃ   mativiśadatāṃ praguṇayasi cettadā gaccha ||   iti dvāviṃśatī kathā || 22 ||  </p>
      <h1 id="23">§ 23</h1>
      <h2 id="351,14">351,14</h2>
      <p>punarvinayakandarpopasarpaṇāya kaumudī pataṃgaṃ vyākocayati sma | śuko 'pyujjagāra giram | devi dhanaśrīrivottaraṃ kartuṃ saṃbobhavīṣi cettadorīkuru | tataḥ prabhāvatī taṃ jagade | kathāśritayā tayā kimuttaramakāri |  taccaritaṃ jñāpayatu māṃ bhavāniti nivedite śukaḥ provāca prabhāvatīm | śṛṇu śravaṇātiviśadaśataguṇodaye |   padmāvatīti prasiddhā purī | tatra suveṣa iti vaṇigagaṇitavaibhavaḥ | tasya patnī dhanaśrīḥ | tayordvayoratiśāyinī prītiḥ sukhenāsta | tataḥ kadāciddhanārjanāya suveṣo grāmāntaraṃ gatavān | dhanaśrīstu gṛha evātiṣṭhat | tadā pativirahavedanayā dhanaśrīravasthāpraduḥkhakaluṣitahṛdayā kṣaṇaṃ yugāntasaṃghātasamamabhimanute  sma | tato dhanapālābhidho rājaputrastāmatithitvaṃ nayati sma dṛśoḥ | so 'pi taddarśanajanitamadanasevanajanitānandādeva vadanadainyoditvaraduritajanitayugapadāpātasamāviṣṭasarvāvastho rātriṃdivaṃ tadekatānatācintāsaṃtānapratānaparikalāśeṣatāmanayatsvatanum | tato 'sau dūtīmukhena tāṃ svavaśe kṛtavān | iti tāṃ  parasparākṛtisamākramasamunmiṣadabhinavarasavisaravikacahṛdayakalitakuvalayauvanamanorathasamucitāmanubhavamanaiṣīt | itthaṃ kasmiṃścitsamaye tayorekatra dīvyatordhanaśrīrvidheyaviśeṣavinihitamānasā tadvilāse vilambanaṃ  kṛtavatī | tadā taduparīrṣyālutayā kṛpāṇikayā veṇīmacchaitsīttasyāḥ | svayaṃ nirgatya gatavān | tāvatā suveṣo   draviṇagaṇānārjayitvā nijaṃ saṃvasathamāsedivān | tadācakṣva kumudakośanandini | saṃkucitamativilāsāvasare sā kaṃ prakāraṃ nijakāluṣyāpanodanāyājīghaṭat | prabhāvatī caturacetaḥprasarāpi tadvicāracintāmātanvānā na sma lakṣīkaroti samastarātrigamane 'pi | tatastayānuyuktaḥ prātaḥ śukaḥ saṃśayaśātanaṃ tasyāḥ  kṛtavānāyāsavacanavicāraparāyāḥ | sā ca bhartāraṃ bahirāgatamavamatya saṃdeśaṃ prajighāya | kṣaṇamātramatraiva   sthātavyaṃ gṛhītordhvāvasthānāvasaraireva bhavadbhiḥ | ahamakṣatapātrahastā nirvartitanijaniyamaparikarā gacchāmi |   tataḥ sthālasthāpitaprajvalitamahaladīpādyupacārasaṃcayā ca veṇīṃ tadupari vartinīṃ vidhāya bahirnirayāt |   taṃ dṛṣṭvā tadupari veṇīmupācālayat | kuṅkumākṣatānkṛtvāruṇo vikāraścopari saṃbhrāmya pāṇidvaye prākṣipat | tataḥ suveṣo dhanaśriyaṃ vyājahāra | tataḥ sā bahulaparisṛte vilocane vidhāya taṃ prati vaktuṃ  prāvartata | mayā dinadvayātpūrvaṃ tavopari pañcatvāpādako duḥsvapno vīkṣāṃcakre | tena jīvo bahudhā śokavikāravyākulitakarāṅkuro 'jāyata | tato 'haṃ kuladevatāyai samīhitavatyupayācitam | madbhartā yadi  nirāmayaśarīro grāmādāgamiṣyati tadāhaṃ bhavatyā upari svaśirasa udbhrāmya śirodaṇḍapuraḥsaramupayācitaṃ samāpayiṣyāmi | iti mayā devatāyai pratyaśrāvi | ata evāhaṃ veṇīmacchedayaṃ bhavatsu cakṣuḥparigṛhīteṣu | sukhamidānīmanuktamavartiṣṭa | tadanu suveṣastāmaṅkapālīkṛtvā vyāhṛtavāṃśca« »bhavatsadṛśī pativratā  purātanasukṛtavisaraireva labhyate | bhavatyāṃ vidyamānāyāṃ mama na kutaścana vaiṣamyamāpatiṣyati | ityabhidhāya   tāṃ pariṣkāraiḥ pariṣkṛtavān | tarhi prabhāvati jānāsi cedupāyaracanāni tadā sādhyatāmiti ||   iti trayoviṃśatikathā || 23 ||  </p>
      <h1 id="24">§ 24</h1>
      <h2 id="352,5">352,5</h2>
      <p>punaruparamaṇena samaṃ riraṃsurmadanasenaramaṇī śukaṃ prati cakṣuścikṣepa | so 'pyanaṅgaseneva buddhivaiśāradyaṃ paricinoṣi cedidānīmucitamanusaṃdhehi | tarhi prabhāvatyapṛcchatpatatriṇam | anaṅgasenācaritaṃ kīdṛśam | tadityāvedayatu nāma bhavān | tatastadācaritaṃ vivarṇayiṣuḥ śakunto babhāṣe | mālāpurābhidhāne nagare mahādhananāmā vaṇik | tasyātmajo guṇagauravastasya gṛhiṇī anaṅgasenā | sā ca bhujaṃgasaṃgativyasaninī | sarve tāṃ  tathāvidhāṃ jānate tadbharturagre taccaritaṃ jñāpayanti paraṃ tasyāḥ premabhāraparīṇase na kasyāpyabhihite   śṛṇoti | ekadā sā bhujaṃgasahitā suratamanubobhavīti | tadā tasyāścaraṇagatayornūpurayordhvanirudabhūt |   tatastu dhvanibhīṣitahṛdayā nūpure pṛthagekīkṛtya tadupabhogasukhamanvabhūt | tadvilasitaṃ tasyāḥ śvaśureṇādrākṣi | sa ca pracchanno bhūtvā tadupāntikamāgatya nūpuramekamapanīya gatavānyathāgatam | tato 'naṅgasenā  vicāraparāyaṇā prāvartata | asāvetaṃ vṛttāntaṃ madbhartre jñāpayiṣyati | tadahameva mānyatāgalitā bhaviṣyāmi   adhanyā ca | tarhi kathaṃ nāma kā buddhiratrānusaṃdheyā | iti cintānimagnamānasā babhūva | tarhi prabhāvati   tvamapi vyāharasva | sā kamupāyaṃ prākalpayat | tadā prabhāvatī bhāvitavicāracittābhavat | nābodhi |   tāvatā rātrirapyatyavartata | tadanu varavarṇinī pakṣiṇamaprākṣīt | so 'pyuvāca | tadānīmanaṅgasenā nijaramaṇasaṃnidhānamiyāya | tena samaṃ bhāvapremavilasitaṃ pūrvābhinayavaicitrīprapañcaparicayapradarśanena taṃ saṃtoṣya  tatastatpurastātkimapi vaktuṃ prakrāmati | paśya kutanayaṃ bhavato 'gre vyājahre | atikrānte 'hani macchvaśurapādā   madīyaśayyāsaṃnidhānamāgatya nūpuramekamapajahruḥ | īdṛśo nu bhavato janako jāgarti | tanniśamya preyānavadattasyāḥ | nūnaṃ nūpuraṃ cedagrahīt | tadā gṛhītaṃ dehi | ahamitaraṃ nūpuraṃ kārayiṣye | sa matpitā sarvadā  tādṛśa eva | na kaṃcana draṣṭuṃ śaknoti tvāṃ tu viśeṣato na didṛkṣati | tarhi tvaṃ maunāvalambanena sthitimāpnuhi | tvaṃ tasya vṛddhasya virodhaṃ manasi gṛhṇāsi | tvayā madīyamanasonusaṃdhānaṃ viruddhādhyāsasya  draṣṭavyam | ityabhidhāya sāṃtvayāmāsa tām | prātastu tatpitā nūpuraṃ nītvā tanayasya sāṃnidhyamājagāma |   tasya purastāttamasvinīsaṃgataṃ nikhilamāvedayāṃcakāra | tadākarṇya guṇagauravo 'pyāha giram | yāhi yāhi   matpurastātsādhu vaktuṃ samāgato 'si | bhavadbhireva nūpuramapahṛtam | tathā vinimayena doṣāsañcanena tāmeva   bhāṣayanti | etāvatābhihitena tajjanako maunamavalalambe | anaṅgasenā pūrvameva bhartāramajijñapat | tadavaṣṭambhanenāsau janakavacanaṃ satyatayā norīkṛtavān | prabhāvati tvamapīti maticāturyaṃ pariśīlayasi  tadā sādhnuhi ||   iti caturviṃśatikathā || 24 ||  </p>
      <h1 id="25">§ 25</h1>
      <h2 id="352,30">352,30</h2>
      <p>tataḥ punaḥ kumudajā vyāhārṣīdvihaṃgamam | so 'pyavādīt | devi mugdhikevopāyaprakathanāya pragalbhase yadi  tadā yātu bhavatī | tataḥ prabhāvatyā pṛṣṭaḥ pakṣīndro vācayaṃstaccaritaṃ jñāpayitumuvāca | madanapurābhidhāne   nagare janavallabhanāmā vaṇik | tasya vadhūrmugdhikā | sā cānavarataparapuruṣapatikā | bharturupari premalavaṃ   nāṅgīkaroti | sarvadā bhartāramavajānīte agaṇayantyapi | tatastena tasyāḥ pitṛprabhṛtisodarāṇāmagre nijabhāryāyā vidhānamāveditam | naiṣā madīyamabhimataṃ kurute | rātrau sarvadāpi sarvatra bhramati | ahamekākyeva  gṛhe svapimi | ityākarṇya mugdhikā vācaṃ prāpañcayat | ayamapadasthaḥ pāpī nikṛṣṭaśca | ahamekākinī nityaṃ   nivasāmi | ayaṃ pratidvāraṃ puravāsinaṃ janaṃ nidrāpayannāste | tataḥ saṃbhūya tayorniyamamakārṣuḥ | bhavatorubhayormadhye yo 'dya tamasvinyāmeka eva sthāsyati sa eva satyavaktā | yastu bahirbhaviṣyati so 'līka  iti niyamaṃ kṛtvā gṛhe gatvobhāvapyabhyavahṛtya nidadriyetām | tadanu janavallabhasya svarūpasukhaparyāyanāmadheyasādhāraṇīṃ sakalahṛdayavaidhuryanidrāvidrāviṇīṃ nidrāmudrāṅkitadrumaṃcatāṃ bharturnirīkṣya nīrajākṣī  samutthāya mugdhikā gṛhādbahirniragāt | tataḥ so 'pi prabudhya sahacarīṃ yāvacchayane paśyati tāvanna   tatrāsti | āpannadhairyāvastheti paścādutthāya kavāṭaṃ prādādbhartā | sā tu svavidheyamaviśeṣayitvā yadāgacchati tāvatkavāṭaṃ pihitamasti | tarhyabhidhehi prabhāvati | sā tatra kamupāyaṃ prākalpayat | tataḥ prabhāvatī  tadvicāraracitacintāpi tamupāyaṃ na gocarīkurute sma | tadanu triyāmāmatikramya tamevopāyaṃ śukamanvayuṅkta |   tadāsāvavādīt | śṛṇu śravaṇaguṇagaṇe | sā kavāṭaṃ tatpratikṣiptaṃ parijñāya dehalīsamīpe nilīya yathāsau   janavallabhaḥ śṛṇoti tathaikākinyeva vācaṃ vaktuṃ prāvartata | kimevaṃ kṛtaṃ mayā | jvalatvidamasmadīyaṃ jīvitam |   ahaṃ tathaiva bahirniragām | prātaḥ pitṛbhrātṝṇāṃ madhye madīyaṃ mandākṣamālinyaṃ mandetaramāvirbhaviṣyati |   tarhi kena prakāreṇa jīvatyāgaṃ karomi na vā | iti saṃdehe sā padyamidamakārṣīt |  </p>
      <h2 id="353,12">353,12</h2>
      <div class="lg" style="padding-left: 2em;">
        <span>varaṃ prāṇaparityāgo na mānaparikhaṇḍanam |</span>
        <span>maraṇe kṣaṇikaṃ duḥkhaṃ mānabhaṅge dine dine ||</span>
      </div>
      <h2 id="353,14">353,14</h2>
      <p>tasmādidānīṃ pramīyate | itthaṃ bhartari śṛṇvati sati sā niścityāhāryaniścayeva gṛhanikaṭasthitajalagarte  patiṣyāmītyuktvā gatvā ca jalagartasamīpaṃ kūpasyopari vartinīṃ śilāṃ gṛhītvā kūpasyāntaḥ prākṣipat |   svayaṃ cāgatya dvāraśākhāntike nyalīyata | śilā tu jalamadhyamāpātayantī ṭhaṭhātkāreṇa mahatānādyata |   taddhvanerbibhyadasau pravepamāno vegena vihāya śayanīyaṃ kavāṭaṃ vighāṭayanbahirāgatya kūpopakaṇṭhaṃ gatvā   tatsaṃnidhāyinyau śrutī vidhāyāntaḥpatitavadhūdhvaniviśeṣākarṇanāya praguṇībhavati sma | tasminnavasare sā   gṛhāntaraṃ praviśya kavāṭaṃ kṛpīṭayonimānasā samajīghaṭatkapaṭopāyaprakaṭitamatiḥ kulaṭākuladevatā |   so 'pi kūpamadhye kamapi dhvanimanākarṇayanpunarāgatya yāvatā pravivikṣati tāvatā pihitakavāṭadvāraṃ   lakṣitavān | tadanu manasi dhvanati sma | tadvidheyavaiśiṣṭyaṃ mugdhikayā evetyabhidhāya dvāri sthitaḥ mugdhikāmabhyadhāt | vayaṃ bhavatyāścāturyeṇa samunmiṣitapratibhāḥ svamanasi parāṃ saṃtuṣṭimābibhrāṇā vartāmahe | tadānīṃ  niśamya kavāṭamudajīghaṭat | dvayorapi premaprakarṣaḥ prādurabhūt | tarhi prabhāvati tvamapītthamupāyaviśeṣaṃ   praguṇayasi cettadānīmādartavyaṃ svasamīhitamiti ||   iti pañcaviṃśatī kathā || 25 ||  </p>
      <h1 id="26">§ 26</h1>
      <h2 id="353,26">353,26</h2>
      <p>punaḥ prabhāvatī papraccha pakṣiṇam | guṇāḍhyabrāhmaṇavadyadi saṃkīrṇasamayaṃ netuṃ pārayasi tadādartavyamiti  so 'pyavādīttām | tadvṛttāntaṃ vyāharatāditi prabhāvatyā pṛṣṭaḥ pakṣī pratyāha | viśālapurābhidhāne nagare   guṇāḍhyanāmāgrajanmā | sa dhanārjanamuddiśya deśāntaramaśiśriyat | tadanu pathi gacchannagaramekamāsasāda |   tatra sthitvā samānaloke kiṃ karavāṇyatreti na kamapyudyamamāpnute sma | tadanu goṣṭhe gatvā nirudyamaścintayati sma | tadā bṛhattanuṃ pralambagalakambalaṃ jarāśithilitasnāyuṃ vṛṣamekaṃ goṣṭhe lakṣīcakāra | tataḥ  sa guṇāḍhyo 'nudinaṃ tadabhyagramāgatya karīṣaśakalena vṛṣabhasyāṅgāni kaṇḍūyati tṛṇakaṇādi grāsāya   prayacchati | iti pratyahaṃ pariśīlanena sa taṃ vṛṣabhaṃ svavaśīcakāra | itthaṃ sa pratyahamāgatya rajjvā nibadhya   yatra kvāpi gacchati tatra niṣadho 'sau gacchati śṛṅgacālanena raudratāṃ darśayati | tata ekasmindivase   vṛṣabhe paryāṇaṃ nikṣipya pradoṣasamaye kasyāścana paṇyagaṇikāyā gṛhānagacchadvṛṣabhamāruhya | tasyāḥ kuṭṭinīṃ   prati giraṃ nayati sma | vayaṃ vyavahāriṇaḥ | asmadīyā vastupūrṇā anaḍvāhaḥ pṛṣṭhataḥ samāyānti | prātastvāgamiṣyanti | ahaṃ tvatra gatvārthanirṇayāyāgrata eva samāgamamidānīm | paścānniveśitasaṃnidhānaṃ yāmaś≤cat≥«cet»tadānīṃ divaso 'pi samānaṃ nāvasānabhāvaṃ bhajate | adyatanaṃ divasamatraivāsminnivāsāya saukaryaṃ  kurvantu | yadyāciṣyante tadahaṃ vitariṣyāmi | tatastanniśamya kuṭṭinī prakaṭīcakāra vācam | īdṛśaṃ sāmānyajanasvabhāvāsannaṃ ca kimiti vyavaharanti bhavādṛśāḥ | bhavantaḥ kimanyalokasāmānyāḥ | gṛhamidaṃ yauṣmākīṇameva | atra sukhenāgantavyamuṣitavyaṃ ca | bhavatsadṛśāḥ samāyānti yasmindine tadeva sudinam | itarāṇi  durdinānīti | tathaivamasmadīyā tanayā rathyāpaṇyāṅganā | bhāsvatkapardakaṃ gṛhītvā pānīyaṃ pāyaya tādṛkklamabhāvodbhāvinī na bhavati | tataḥ kapaṭavipaṇī vāṇīṃ prāṇaiṣīt | dhanaṃ madīyo 'yaṃ balīvardo  dūrataraṃ gacchati | dvāri sthāpayituṃ na yujyate | ayamantaḥśālāyāṃ prabaddhavya ityabhidhāya tatra sthitavān |   aṅgamardanaplavanādyajāyanta | rātrau tayā saha nyavātsīt | pratyāsanne prātastanasamaye samutthāya veśyāyāḥ   sakalamalaṃkāraṃ gṛhītvā gatavān | vṛṣabhaṃ ca tatraivāvasthāpayat | tadanu dinodaye dāsī bahirniragāt |   vṛṣabhaṃ nibaddhamadrākṣīt | tāvatā jarantaṃ viśvaṃbharāspṛśatsāsnaṃ rorūyamāṇamabhivīkṣya kakudmantaṃ dāsī   śambhalīṃ babhāṇa | kasyāyaṃ bahirnibaddho vṛṣabha iti | tataḥ śambhalī tasyāstadabhihitamākarṇya tvaritagatirudatiṣṭhat | vṛṣabhaṃ cāpaśyat | paścātkuṭṭinī jagāda | paśya re śarvarīsamāgato gṛhāntare sthitavānvā |  yāvatāsau vīkṣāṃcakre tāvatāsāvalaṃkārāngṛhītvā niragāt | paścādvṛṣabhamudamocayat | tadā kuṭṭinī   tadātmano nikaraṇaṃ prakhyāpayasi cettadā samagrapaṇyāṅganāvargamadhye 'pahāsāspadābhimukhyatāmabhajāva |   iti matvā maunamevāvalambitavatī | tadanvatikrāntairbahubhirdinaiḥ sa guṇāḍhyaḥ kuṭṭinyā dṛgviṣayīkṛtaḥ |   madīyasamastavastuluṇṭhako 'yamityabhidhāya vidhṛtastayā | sā taṃ rājabhavanaṃ netumudyunakti sma | tarhi prabhāvati tvamapi bhāṣasva | etāvati saṃkucitasamayātipāte 'pi kamupāyamajīghaṭat | tadā prabhāvatī vicāracaturacintāpi na sma pratibhāmatyarthaṃ karoti | tadā dinārambhe nidrāvimudritaṃ pakṣīndraṃ papraccha | śukaḥ  pragalbhate sma girotsargāya | yāvatā sā taṃ dhṛtvā nṛpatimaṇḍalamuddiśya netuṃ pravavṛte tāvatāsau siṃvo   siṃvolīti kriyāsamabhihāreṇa śabdaṃ vyāhartuṃ pracakrame | tatastathāvidhaṃ caṇḍālajātyabhivyañjakaṃ tasya śabdaṃ   niśamya śambhalī sahasābhaiṣīt | tamasvinīmekāṃ mattanayāṃ saṃnidharṣitavāniti cettadāsmākaṃ rājadaṇḍa   āpatiṣyatīti vimṛśya taṃ prāsthāpayat | ito yāhītyabhidhāya | tadāsāvavādīt | madīyastvaritagatiranaḍvānbhavatāṃ samīpe tiṣṭhati | sa dātavyaḥ | no cedadyāhamāvedya rājakule bhavatīṃ daṇḍayiṣyāmi |  mātaṅgasyopabhogamakārṣīdiyamityabhidhāya yāsyāmi | tadanu kuṭṭinī vihāya tasmai kimapi dattvā prasthāpayāmāsa | tattarhi prabhāvati etāvatī saṃkīrṇasamayametādṛśena buddhivaibhavabalena vyapohituṃ pārayasi  cettadānīṃ pravartatāṃ nāma ||   iti ṣaḍviṃśatī kathā || 26 ||  </p>
      <h1 id="27">§ 27</h1>
      <h2 id="354,28">354,28</h2>
      <p>tataḥ prabhāvatyuparamaṇanivāsamiyāsuḥ pataṃgapuṃgavaṃ girā saṃgatottaragiraṃ cakāra | devi sarṣapastenavadātmano  vaiṣamyāpanayanaṃ nirmātuṃ prabhavasi cettadā vraja | tatastatpṛṣṭaḥ śukaḥ prabhāvatīṃ tadvṛttāntamaśrāvayat | śṛṇu   śravaṇānandapradāyimatpadacarite | pratiṣṭhānapure ko 'pi dasyurnyavātsīt | sa tu dyūte sarvamapi dhanaṃ parājīyata | tadanu yāminyāṃ kasyacidvaṇijo gṛhe bhittiṃ vibhidyāntaḥ prāviśat | tadgṛhamadhye na kimapi  nayanaviṣayīkṛtavān | tata ekasminbhāṇḍe sarṣapānapaśyat | tāngṛhītvā vastreṇa baddhvā bahirniragacchat |   tāvatā rājabhaṭā ājñāsiṣuḥ | sa tairvidhṛtaḥ tadbaddhasarṣapavastraṃ tadgale baddhvā rājñaḥ samīpaṃ prāptaḥ | rājāpi   tānbhaṭānevamavādīt | gacchatainaṃ gṛhītvā mārayatetyukte prabhāvati tvamapi vicārya mahyamāvedaya | itthaṃ   kenopāyabalena rakṣitavānasāvātmānamiti | prabhāvatī vicāracāturyaṃ nāṭayantī na vetti tatpraśnam |   tadanu prabhātaṃ saṃjātamavagatya pataṃgaśreṣṭhamanuyuyoja | so 'pyavādīt | ākarṇaya prabhāvati | rājā taṃ vyāpādanāyānāyayat | tato malīmaso malimluco mahīpālaṃ jagāda | ahaṃ bhavaducitaprayatnaśatairna hiṃsyo  bhaveya | bhavanto manmāraṇanimittaṃ yathākathaṃcana kurvantu paraṃ nāhaṃ mriye | tadānīṃ vismayo rājña udiyāya |   rājā tamaprākṣīt | bhavadamaraṇe kiṃ kāraṇam | tadanvavadatso 'pi | jñānaśīlinaḥ pumāṃso bālakagale   rakṣāmabhilakṣya mantrasaṃskṛtānsarṣapāndīyantāṃ samastāpi ḍākinībhūtapretapiśācajanitabādhā bādhitā   bhavati na kaścidapyupadravaḥ prabhavati pīḍayitum | mama gale sarṣapabhāra etāvānsaṃsthito 'sti | tataḥ   kena viśeṣeṇa mayi maraṇodbhāvanaṃ vikacayanti hanta | ityākarṇya mahīndro vyāhārṣīt | taṃ mocayadhvam |   tarhi kumudanandini etāvadupāyapariśīlanaṃ bhavatī vetti cettathā vidhehi vidheyaviśeṣaṇam ||   iti saptaviṃśatī kathā || 27 ||  </p>
      <h1 id="28">§ 28</h1>
      <h2 id="355,8">355,8</h2>
      <p>tataḥ prabhāvatī bhujaṃgasaṃgataṃ cikīrṣantī vayasi vācāṃ vilāsaṃ prakāśayati sma | tatastayā pṛṣṭaḥ śukaḥ  śāntikādevī hyātmano bhartāraṃ viṣamāvasthāpannaṃ matisamunmeṣābhivyañcanenodamocayat | tādṛśaṃ buddhividhānaṃ jānāsi cettadānīṃ yāhītyavādīttām | tadanu tadvṛttāntaṃ jijñāsamānayā tayā prabhāvatyā  pṛṣṭaḥ śukastāmavadat | pṛthuprathimabhāji karabhāpure guṇagauravo nāma vaṇigagragaṇyaḥ | tatsahadharmacāriṇī   śāntikādevī | sa tu guṇagauravaḥ pratidinaṃ nagarabahirgataketanāṃ yakṣiṇīṃ namaskurute niyamitamānasaḥ | sa   tvekadā rajanyāṃ yakṣiṇīdevālaye namaskāraṇāyodacalat | tadanusāriṇī kācana dharṣiṇī nirayāsīt |   tatra tayordvayoḥ saṃgatamajāyata | sa tu tāmātmana upabhogāya balādevābhyarthayāmāsa | tau dvāvapi prāsādamadhye tiṣṭhataḥ | tāvatā sadīpakā yāmikāḥ prāsādamadhyaṃ didṛkṣavaḥ tadantarvartamānacorādiśaṅkāṃ nirākariṣṇavaḥ samāgaman | tau dvāvapi antarvartinau dṛgviṣayīkṛtau | tadanu prāsādamabhito rakṣaṇamuddiśya  rakṣakānprākṣipatprātaretau dvāvapi kṣoṇīrakṣakasya cakṣurviṣayatāmāpādayiṣyāmītyabhidhāya svavidheyaviśeṣaṃ   niravartayadyāmikādhipaḥ | tataḥ śāntikādevī ca tāṃ vārttāmaśrauṣīt | tatprabhāvati kenopāyavidhānena   svapatiṃ niramocayatsā | tataḥ prabhāvatī bahudhā vicāranirmāṇaparā nāvindattadupāyam | tataḥ prābhātike samaye śukamajalpatkṛśodarī | śukaḥ prācīkaṭat śāntikādevībuddhivilāsam | prabhāvati sā śāntikādevī nijaṃ bhartāraṃ devāgāre rājabhaṭaiḥ prāsādamadhya eva rakṣitamavagatya svayaṃ bhojanamabhimataṃ  vidhāya purastānmṛdaṅgavāda≤na≥«naṃ» kārayantī kalpitaprabahvannapākā samastopacāraprapañcanaparā yakṣiṇīprāsādamāsasāda | tadā rakṣaṇanimittaṃ dvāri sthitānbhaṭānadrākṣīt | te na kasyāpyantaḥpraveśaṃ dadati | tadanu  sā tadabhimukhamāgatavatī dvārapālānavadat | parameśvaryāḥ pūjādyupacāraparicaraṇaṃ vihāya mama pāraṇāvidhirna phalati | adya bhavadbhirasmadīye mandire 'bhyavahṛtirabhyasanīyā | tāvatā tāmbūlaṃ nayantvityabhidhāya karasthitaṃ kaṅkaṇaṃ yāmikānāṃ kare vyasṛjat | ahamekākyevāntargatvā devatāṃ copacāraviśeṣairabhyarcya  niyamaṃ nirmāyedānīmeva vyāvṛtyāgamiṣyāmītyabhidhāya prāsādāntaḥ prāviśat | tatra gatvā svakīyavasanābharaṇādikaṃ vyabhicāriṇyai dattvā tanmiṣeṇa tāṃ bahiracīkarat | svayaṃ tu tatraivātiṣṭhat | prātastu tadvṛttāntaṃ  yāmikā bhūpālāya nyavedayan | deva dhanabhūtināmā vipaṇiḥ parapuraṃdhrīsahito bahirdevaprāsāde niruddhasthāpito 'sti | devenātmīyā janāstadavalokanāya prasthāpitavyāḥ | tadanu tasya tathocitadaṇḍavidhānenoktavyo  'sau | tatasteṣāṃ vacanādrājā nijajanānprasthāpya taddarśanamacīkarat | tataste janāḥ prāsādaṃ gatvā svasīmantinīsamanvitaṃ dhanabhūtiṃ lakṣayanti sma | rājāpi tajjanāveditaṃ śrutvā tathā svabhāryānugataṃ dhanabhūtimantaḥsthitamavagatya yāmikānāmupari bhūrikopānnigalaṃ vidhāya svapatnīyutaṃ dhanabhūtiṃ prāsthāpayat |  tarhi prabhāvatīdṛgvidhālīkatvāpāte 'pi yuktiviśeṣānukaraṇena yadi svayaṃ kartumīśiṣe tadā svepsitaṃ   sādhaya ||   ityaṣṭāviṃśatī kathā || 28 ||  </p>
      <h1 id="29">§ 29</h1>
      <h2 id="356,1">356,1</h2>
      <p>tataḥ prabhāvatī patatriṇamaprākṣīt | śuko 'pi vyāhārṣīt | devi kelikeva saṃkucitāvasaramapasārayituṃ  pārayasi cettadānīmabhitiṣṭhābhisaraṇamiti vihagenābhihite tadvṛttāntavividiṣayā prabhāvatyā pṛṣṭaḥ   pratyācaṣṭāṇḍajaḥ | śṛṇu madanasenamanonandini | bhīmarathyāstīre kasmiṃścidgrāme sāpulasaṃjñaḥ kṛṣīvalaḥ | tasya   sahacarī kelikā | tattīrāditarasmiṃstīre vāñchitārthapradaḥ sadā śivaḥ | tasya pūjakena samaṃ svecchācaraṇena vyabhicarati | ityamekasmindivase parāhṇasamaye pānīyānayanāya gargarīṃ gṛhītvā taraṅgiṇīmagacchat | tathaiva pānīyamānīya tasya siddheśvarasya pūjakamupadhavamadrākṣīt | tatsamīpānnivartamānā dhavamadrākṣīt | tarhi prabhāvati tvamapi cintaya | tatra sā kamupāyamakalpayat | tataḥ prabhāvatī vicārabalāvalambanāpi na kalayāmāsopāyaviśeṣam | tadanu rātrirapi paryahīyata | tatastatpraśnakaraṇāya śukāntikameti sma | so 'pyabhidadhe sāvadhānām | tasmāttīrādāyāntīṃ tāṃ tasyā bhartā lakṣīcakāra | tataḥ sā  vegagatirjalapūrṇaṃ kumbhaṃ gṛhe samānīya tatprātiveśinīpurastātsaṃketaṃ parikalpya tadanu nijakuladevatāyāḥ   snānādikaṃ vidhāya pūjāpramukhopacāraṣoḍaśakaṃ samāpya prārthanāṃ kartuṃ pravartate | devi prārthayeyam | tadanvapamṛtyuvyapohanāya bhavatyupāyaṃ nyarūpayat | parasmiṃstīre siddheśvarasya pūjā vidhātavyā gaḥsukāśca dālayitavyā devasya | tarhīdānīṃ gaḥsukādālanaṃ ca kṛtvā samāgatā smedānīṃ tvadupāntam | tarhi bhavadupayācitaṃ  tatsarvamapi saṃpūrṇatayā siddhaṃ gataṃ na veti abhihite tayā tatprātiveśinī bhāṣate sma | upayācitaṃ   sarvamapi saṃpūrṇagatyāvāptam | anenaikacittatayā bhavadviracitena niyamaviśeṣeṇa samastamapyupayācitaṃ niṣpratyūhatayā saṃpannam | bhavadbhartuścāyurvardhate | bhavatyā siddheśvaradevasya upāsanā na cihāsitavyā | itthaṃ tasyāḥ  patistayoḥ saṃvādaṃ ākarṇayanvidyate | tanmanasītthamabhyadhāt | itthaṃ varākī mama jāyā nimittaṃ śubhaṃ   kurvāṇāsti | tadanu tāṃ mānitavān | stutyādivacanaparaṃparayā tāṃ samatoṣayat | tarhi prabhāvati vicāraracanāṃ tvaṃ cāturyeṇa prabadhnāsi yadi tadānīmidamādartavyaṃ svamīhitam ||  ityekonatriṃśatī kathā || 29 ||  </p>
      <h1 id="30">§ 30</h1>
      <h2 id="356,21">356,21</h2>
      <p>punaḥ prabhāvatī vinayakandarpāntikagamanāya vihaṃgaṃ jagāda so 'pyavadat | devi maṇḍodarīvottaravinimayanirmāṇe nijāṃ matiṃ viśadayasi yadi tadāṅgīkuru | tatastadvṛttāntamavajigamiṣuḥ prabhāvatī śukamanuyunakti | tadāveditumāha śukaḥ | devi pratiṣṭhānanagare yaśodhanābhidho vaṇigyuvā | tasya tanayā  maṇḍodarī | sā yaśodhanāya jīvādapyatiśāyinīṃ prītimāvahati | tatastasyāḥ kṛte jāmātaramekamamelayat | sā maṇḍodarī svabhartrā sahitānavarataṃ gṛha evopabhogakautukamanubhavati | tadanu maṇḍodaryāḥ  sakhī makarandadaṃṣṭrā rājakula evāvatiṣṭhate | tataḥ sā makarandadaṃṣṭrā rājaputreṇa samaṃ maṇḍodaryāḥ saṃgatamakārayat | paścāttasya rājaputrasya maṇḍodaryāṃ garbho 'jāyata | tadanu dauhṛdāvasare māyūramāṃsabhakṣaṇāyākāṅkṣā prāvartiṣṭa | tataḥ kasmiṃściddine rājñaḥ krīḍāmayūraścarannāste | sā ekānta eva sarveṣāmapyapaśyatāṃ  tanmayūraṃ nihatya tanmāṃsaṃ paktvā svāditavatī | tadanu makarandadaṃṣṭrāyāḥ sakhyāḥ purastānmaitrabhāvena tayaikadāvādi | mayā mayūramāṃsabhakṣaṇarūpasamudbhutadauhṛdayā rājakīyaṃ krīḍāmayūraṃ nihatya nijadauhṛdapūraṇamakārīti prītibhāvanatayā nyagadi | tadanu rājakīyaḥ krīḍāmayūraḥ kutrāpi gatavānna ca dṛśyate | rājā  tu tatkrīḍāmayūradarśanāya so≤ṭgho≥«dgho»ṣamudañcitavāndhvajapaṭam | tadā makarandadaṃṣṭrā tamakroḍat | rājakīyā   makarandadaṃṣṭrāmaprākṣuḥ | sāvadat | yaśodhanavipaṇinastanayayā mayūro māritaḥ | ahaṃ tasyā eva mukhasaṃvādena   bhavatāṃ pratyayamutpādayiṣyāmi | ekaṃ naraṃ viśvāsabhūtaṃ mayā samaṃ prasthāpayiṣyantvityabhidhāya pracchannameva   mañjūṣāyāṃ prakṣipya tāṃ caikasya mūrdhnyāropya maṇḍodaryā abhyāśamasarat | tatra gatvā mañjūṣāmavāropayat |   tadanu maṇḍodarīṃ vyāharati sma | tvaṃ madīyātprāṇādapyatiśāyinī | tvāṃ vinā nānyā kācana mama   saṃnidhānapadavīmavagāhate | tarhi mama yaḥ kaścana vidyate sicayabhūṣaṇādivargastaṃ sarvamapi tvatsātkaravāṇītyabhidhāya upāviśat | tadanvavādīt | maṇḍodari bhavatkṛta eva mayūramāṃsabhakṣaṇavārttāṃ punarapi  kathaya | kathamavadhīstanmāṃsamapi bhuñjānāyā bhavatyāḥ kathaṃ svāduviśeṣamapuṣyat | tadbhavatyāḥ sauhitye prītyabhivyañjakaṃ | tacchrotumutkaṇṭhitāyā mama purastādakuṇṭhitagatyā gariṣṭhāṃ goṣṭhīṃ vāvadītu bhavatī | tadanu  sā maṇḍodarī tadvacanapraṇayinī tāṃ goṣṭhīmutpādayituṃ prāvartiṣṭa | tataḥ sā makarandadaṃṣṭrā vākyāvasāne   caṣṭe huṃkāramuccarati peṭāṃ capeṭayati śanaiḥ śanairiti vidadhānāṃ tāṃ samīkṣya maṇḍodarī śaṅkāmiyāya |   makarandadaṃṣṭrā pratikṣaṇaṃ peṭāṃ capeṭayā tāḍayati | tarhi dhanasyābhilāṣeṇa sāṣṭolīmatroṭayat | rājakīyaṃ   mānuṣaṃ peṭasaṃpuṭamadhyavartinaṃ vidhāya samāgatā kitavāgresarā | tarhi kimataḥ paraṃ vidhātavyam | ahamapi   samastaṃ māyūraṃ vṛttāntaṃ tasyāḥ duṣṭāśayāyāḥ purastādastāśaṅkaṃ vyāhārṣam | iti parāṃ cintākoṭīmāṭīkamānā vartate | tarhi prabhāvati tadānīṃtane tādṛśe samaye kamupāyamakalpayatsā | tataḥ prabhāvatyapi  śukavacanānusāriṇī tadvicāraparā tāṃ rātrimatītya dinasyodaye vidrāvitanidrāmudraṃ pattrarathaṃ papraccha |   so 'bhyadhācca | ākarṇaya prabhāvati | tataḥ sā maṇḍodarī tasyāḥ purastādvārttāṃ vyāharamāṇā vācaṃyamā   babhūva | tadanu makarandadaṃṣṭrā purastātkimajāyateti maṇḍodarīmanvayuṅkta | tadā maṇḍodarī jagāda | tathaiva   prābhātikaḥ samayaḥ prādurāsītsūryo 'pyudayamāpedivān | tarhi makarandadaṃṣṭre tvamapyabhidhehi | svapno 'yaṃ   kiṃrūpaḥ | etadīyaṃ phalaṃ bhavyamabhavyaṃ veti jānīṣe | ata eva bhavatyāḥ purato 'yamabhihitaḥ | tanniśamya   peṭāsaṃpuṭāntaḥsthito 'mātyo bahirniragāt | gatvā ca rājñe nivedayāmāsa | maṇḍodarī makarandadaṃṣṭrāyā   agre svapnamujjagāra | iyaṃ cāsmākamagre maṇḍodarī mayūraṃ nyavadhīdityabhyadhāt | tadanu niśamya makarandadaṃṣṭrāyai   rājā akrudhyat | tarhi prabhāvatyetādṛśamupāyaviśeṣaṃ parikalpayasi cettadānīmādṛtādarā bhava ||   iti triṃśatī kathā || 30 ||  </p>
      <h1 id="31">§ 31</h1>
      <h2 id="357,19">357,19</h2>
      <p>tarhi prabhāvatī śukaṃ praśnīkaroti sma | so 'pyavocat | devi maticakorastaskara ātmano vināśamanīnaśat |  tathā buddhividhānamanubadhnāsi cettadānusara | tataḥ prabhāvatī bhāratīmahāpayat | maticakorodantamudañcayeti |   tatastathābhihito vihagastadudantāvedanāyāsṛjadgiram | avadhehi prabhāvati | gurjarajanapade bhṛgukṣetrābhidhānaṃ   nagaram | tatraiko brāhmaṇaḥ | sa tu vaidheyaśakala eva atīva daivavirahitaḥ | sa tu devanāya prāvartata | tadanu   śanaistaskaramatamanvabhavat | tadā kutrāpi khatapatitabhittivibhāge dasyurasau vidhṛtaḥ | rājñaḥ samīpe ninyustam | rājā pratyādiṣṭavān | corasya daṇḍo bhavati yastametasya kurvantu | </p>
      <h2 id="357,25">357,25</h2>
      <div class="lg" style="padding-left: 2em;">
        <p>yata ūcuḥ |</p>
        <span>coradaṇḍaḥ śiraśchedo vidvaddaṇḍastvagauravam |</span>
        <span>bhāryādaṇḍaḥ pṛthakchayyā mitradaṇḍastvabhāṣaṇam ||</span>
      </div>
      <h2 id="357,27">357,27</h2>
      <p>ityabhidhāya taṃ mārayitumanayat | tarhyācakṣva prabhāvati | maticakora etāvatsamayasamāsaktau tadā pratārakaṃ  kamakarot | tataḥ prabhāvatī vicāracāturyamanubhūyāpi tadaviṣayantī vihaṃgamaṃ vyājahāra | tayā pṛṣṭaḥ   śuko 'pi tasyāḥ saṃdehāpanudaṃ jagāda | prabhāvati śṛṇu | tadā taskaro rājānaṃ vyajijñapat | deva   vijñaptirekāsti | ahaṃ kimapi cūḍāmaṇisamahitaṃ jñānaṃ karatalakalitamavikalamākalayāmi | tarhi   bhaviṣyataḥ samayasya kamapi jñānaprakāramabhidhāsyāmi | tadanu bhūpālo 'pyavadat | vyāharasveti | tato   'sau jagāda | deva etattvaṃ bādhārāhityena nirṇayakaṭākṣitameva jānīhi | ekasmātpraharādupari samasto   'pi sargo 'nyathaiva bhaviṣyati | andhakāraḥ pravartiṣyate mahābhayānakaḥ | tarhyevaṃvidhasyātigarīyaso jagadupadravasya śāntikaraṇāya tvayyākāṅkṣā varīvarti yadi tadānīṃ kuru tat | itarathaitatsarvamapi parisamāptamevetyahaṃ paśyāmi | tadanu medinīnātho giramasṛjat | tarhyetasyopadravasya kathaṃ śāntirbhavatītyācaṣṭām | tadā rājājñāmāsādya so 'pyuvāca | tvameva tadupadravasya śāntiṃ kariṣyasītyetadarthe mahyamātmanaḥ  satyavacanaṃ prayaccha paścādabhidhāsyāmi | tadā rājā tasmai satyavacanaṃ prāyacchat | tato 'sau tacchāntikaṃ   rājānamāśrāvayat | madrakṣaṇaṃ kartavyametāvatā tacchāntirbhaviṣyatītyavagaccha | rājāpyavocat | anyādṛśī   sṛṣṭirbhaviṣyatīti tatkim | so 'bravīt | avadhatsva mahīmahendra | ātmani praśamite sarvāpi sṛṣṭiḥ samāptarūpaiva | yadāhaṃ mṛtastadā samasto 'pi sargo 'nyathā jāta eva | mametareṣāmapekṣayā kiṃ nāma prayojanam |  tadā rājā tadvacanamapahāsya taṃ niramocayat | tataḥ prabhāvati ityādyabhyāsaṃ cikīrṣasi yadi tadā   prayāhi ||   iti ekatriṃśatkathā || 31 ||  </p>
      <h1 id="32">§ 32</h1>
      <h2 id="358,8">358,8</h2>
      <p>punaḥ prabhāvatī śukamabhāṣata | so 'pyuvāca | yathā manoharā śvaśrvā asūyāṃ paryahārṣīttathā tadvaduttaraṃ  jānāsi yadi tadā vrajetyukte prabhāvatī manoharāvṛttāntamavabubhutsuḥ pratyāha patatriṇam | tadā tayānuyuktaḥ śukaḥ so 'pyakiradgiram | elolanāmani nagare vaijaladevasaṃjño māṇikkakārastasya patnī manoharā |  tayā sadṛśī na kācana bhūpālaye sudatī rūpātiśayākharvitarūpā jāgarti | sā vadhū rūpasarvasvānanyāspadāpi na bhartre rocate | tadanu sā vyabhicārācaraṇāya prāvartiṣṭa | tataḥ kasmiṃścitsamaye śvaśrūrgodhūmāharaṇāya paṇaṃ dattvā manoharāṃ vipaṇināṃ gṛhamardhadine prasthāpayāmāsa | sthūlaṃ ca veṇupātraṃ gṛhītvā  niragamadvaṇijāṃ gṛham | vaṇijaḥ kare paṇaṃ prādāt | yāvatā veṇupātre godhūmānprakṣipati tadānīṃ tasyā   upapatistāṃ dṛśā kalitavān | sa ca saṃketaṃ nirmāya tāmāhūtavān | sā ca tannirdiṣṭaṃ pradeśaṃ niragacchadvaṇijaṃ pratyabhyadhācca | ete godhūmā asminveṇupātre nikṣipya sthāpayitavyāḥ | sa ca vaṇiktadvyavasitaṃ cājñāsīt | tatastadveṇupātraṃ viśuṣkakarīṣaśakalapūritaṃ nidhāyopari sicayakhaṇḍenāpāvṛṇot | sā ca bhujaṃgasaṃgataṃ  vidhāyānandātiśayalaharīparirabdhāntaḥkaraṇā vegena dehi madīyaṃ veṇupātramiti vipaṇinaṃ jagāda |   tena vaṇijā śironihitaṃ veṇupātramanālokayantyeva gṛhītvā samāgamannijagṛhānmanoharā | paścādgṛhāṅgaṇe   veṇupātraṃ saṃsthāpya śvaśrūstāmabhyadhāt | darśaya godhūmāḥ kīdṛśāḥ santi | samānīyatāmityabhidhāya manoharāmavalokaṃ cikīrṣurgodhūmānāṃ tadantikamāgācchvaśrūryāvadudghāṭayati tāvatā karīṣaśakalaparipūritāntaraṃ  tatpātraṃ dṛgviṣayīcakāra | tarhyabhidadhātu prabhāvati bhavatī | samaye 'muṣminsā kimuttaramakarot | tadā   prabhāvatī paronmeṣavighaṭanapaṭumativaiśadyaṃ bibhrāṇāpi na taduttaraviracanaṃ vivecayati | tatastayā taduttarāvabodhanāya pṛṣṭaḥ śuko 'kathayat | prabhāvati niśāmaya | tataḥ śvaśrvābhihitā sā | aye putrapatni manohare  gomayacūrṇaṃ kimetaditi pṛṣṭā sā manoharā giramasrākṣīt | ambāhaṃ vaṇijāṃ gṛhānagamam | tato vaṇiggṛheṣu sādhīyāṃso godhūmā atyujjvalapakvānnanirmāṇe paṭīyāṃso milanti | tadanu gavāmagāramadhye tu  khanimadhyātsādhīyaso godhūmānbahirākarṣanto 'bhūvan | tatra godhūmānayanāya janenaikenāhamapyāhūtā yāvatā tatra gacchāmi tāvatā gobhirviṣamasaṃcāre pathi skhalitvāhamapataṃ paṇaḥ pāṇisthitaḥ so 'pyapatat |  tatra paṇamālokamānāpi nāvindaṃ tatrāvanau vikīrṇaṃ karīṣaśakalacūrṇaṃ samānītaṃ tathā idānīṃ śūrpe   nikṣipya paṇaṃ mṛgayāmi | tarhi prabhāvati uttaramitthaṃ vetsi cettadā sādhaya ||   iti dvātriṃśatkathā || 32 ||  </p>
      <h1 id="33">§ 33</h1>
      <h2 id="358,32">358,32</h2>
      <p>punaḥ prabhāvatī rāmacandramaprākṣīt | so 'pyabhyadhāt | mālatīvottaranirmāṇavidhau pāṭavaṃ prakaṭayasi yadā  tadā yātavyam | tataḥ prabhāvatī babhāṇa rāmacandram | kā mālatī | kathamuttaramāvirakārṣīt | tadvṛttāntamāvedayatu bhavān | tataḥ so 'pyagāhata giram | śṛṇu kaumudi | niṣādasaṃjñaṃ nagaram | tatra vajrābhidhaḥ  kṛṣīvalaḥ | tasya bhāryā mālatī | sā parapuruṣaniratā | itthamuttarāyaṇaparvaṇi śasatkarataṇḍulapiṣṭakasya   piṇḍānakārṣīt | tato bharturbhojanāya vastreṇa baddhvā piṇḍakānkṣetraṃ prati niragāt | mārge gacchantyāstasyāḥ   pūrvaparicitamaitro devadattaḥ pathi saṃgatavān | tadanvasau puṭīkṛtavān | mahādevaḥ parameśvaraḥ yadā svānukūlo bhavati tadānīmīdṛgvidho lābhaḥ karatalamāpadyate | yatsarvadā dhārāvāhikayā smṛtipadaṃ na  jahāti tadeva karaprāpyaṃ jāyate | ityabhidhāya tāṃ kare gṛhītavān | tadā sā varākī tasya dākṣiṇyena   parigṛhītamānasā na kimapi niṣedhavacanaṃ vyāharati sma | tadabhyarthanaṃ na niṣedhavyamityaṅgīkāreṇa na   vilambayati sma | tadbhartṛbhojananimittaparikḷptapiṇḍakāvasthānaṃ veṇupātraṃ pathyevāvāropayat | tatastadupabhoganimittaṃ viviktapradeśaviśeṣamagāt | ekastu dhūrtastayorvṛttāntaṃ vīkṣamāṇo nivasati | tadanu tadveṇupātropāntamāgatyodghāṭya yāvatā paśyati tāvatā taṇḍulapiṣṭaparikḷptāḥ piṇḍakāstatra nyastāḥ santi | tatastu  dhūrtasteṣāṃ samastapiṇḍakānāṃ piṇḍamekatra kṛtvā sarvasyaivaikameva vyāghrarūpamakārṣīt | tadveṇupātraṃ pūrvavadvastrakhaṇḍena prāvṛṇot | tato 'sau yathecchamagamat | tataḥ sā mālatī svasamīhitaṃ saṃsādhya tadveṇupātraṃ  gṛhītvā bharturbhojanadānāya kṣetramuddiśyāgamat | tatra gatvā veṇupātramavāropayat | bhartā cābhyavaharaṇāya   samājagāma | bhartā yāvatodghāṭya paśyati tadveṇupātraṃ tāvatā piṣṭanirmitaṃ vyāghrasya rūpamapaśyat | tarhi   prabhāvati vāvadītu bhavatī | sā tasminsamaye kimuttaraṃ praguṇīcakāra | prabhāvatī tadvicārayituṃ pravṛttā   paraṃ nādhyavāgacchat | tataḥ prabhāte sā śukaṃ papraccha | tato 'vadatso 'pi | devi tasyāḥ patistāṃ pṛṣṭavān |   tvayā kimetatpakvānnamānītamasti | sāpi vyāhārṣīt | kiṃ tava puro vacmi | vajradevātyāścaryaṃ nūtanamapi   prāvartiṣṭa | adyāhaṃ śarvaryāṃ bhavadupari duḥsvapnamekamadrākṣam | tvaṃ kṣetre rātrāvuṣito 'si | dvīpī samāgatya   tvāmagrahītkila | tadānīṃ madīyo jīvo 'titarāṃ dainyadaśāmāpede | tadanu daivayajñaṃ vāsudevamāhūyāprākṣam | kiṃprakāro 'yaṃ svapna iti | tato jyotirvidavādīt | * * * piṣṭamayaścitrakāyaḥ kṛta autsukyaparatantrāyāsmai tadduḥsvapnajanitaduḥkhabharaparikhinnāyāḥ pathi yadājāyata tadaharjānāmi no | anastamitapratāpo 'yaṃ bhagavāṃstaraṇireva jānīte | tadanu vajradevastaccaraṇayoḥ papāta uvāca caitām | vayasye  mama gṛhe na bhavatsadṛśī gṛhiṇī patipraṇayapariṇatakaraṇagaṇā | so 'haṃ kalitasakalalokakavalanakarālitakale≤ba≥«va»rātkālādapi na bibhemi | tarhi prabhāvatīti yuktaviśeṣavilasitasāramuttaraṃ carīkarīṣi yadi  tadānīṃ yāhi svamanīṣitam ||   iti trayastriṃśatkathā || 33 ||  </p>
      <h1 id="34">§ 34</h1>
      <h2 id="359,24">359,24</h2>
      <p>punaḥ prabhāvatī girā jagrāha vihaṃgamam | so 'pi prāsoṣṭa vācam | devi dhūrtamāyākuṭṭinīva svasyopari  samāpatatparidyūnatvaṃ punastapaḥsaraṇe prasarati yadi prabhāsamutsekastadānīṃ taralataratāmavalambasva | tadanu   prabhāvatī tadvṛttāntākarṇanāya patatriṇā vivarṇayiṣurjagāda | kathaṃ tadvṛttāntam | vyāharatāṃ bhavān | tataḥ   so 'bhyadhāt | hastināpurābhidhāne nagare kamalākaro vipaṇiḥ | tattanayaḥ prathitatanayo rāmaḥ sarvāḥ   samastāḥ kalāḥ paryaśīlayat | tato 'sau kamalākaro vyāharati sma | athāsmatputro rāmaḥ kalāmātraṃ   śikṣitavān | paraṃ strīṇāṃ caritaṃ na vitarati mānase 'sya bodhasādharmyam | tarhyayaṃ tadapi śikṣitavyaḥ |   tadanvekāṃ dhūrtamāyākuṭṭinīṃ samānīya tāmitthamavādīt | tvayā ca madīyastanayaḥ samastamapi strīṇāṃ   caritaṃ jñāpayitavyaḥ | yathā dhūrtāḥ striyo nainaṃ pratārayanti tathā bodhayitavyaḥ | ahaṃ bhavatyai suvarṇānāṃ   sahasraṃ prayacchāmi | yadi kadāpi dhūrtāḥ striyo 'nyāḥ pratārayiṣyantyenaṃ tadāhaṃ suvarṇānāṃ dvisāhasraṃ   bhavatyāḥ sakāśādgṛhīṣyāmi | iti niyamaṃ nirmāya kuṭṭinīhaste sasuvarṇaṃ rāmaṃ pradattavānkamalākaraḥ |   tataḥ sā dhūrtā kuṭṭinī samayaṃ samastamapi strīcaritaṃ vigalitakīlanaṃ rāmāyopadideśa | sā taṃ rāmaṃ   sakalanijakalāgahanapariṇaddhāntaḥkaraṇaṃ vidhāya kamalākarasya haste prāyacchat | tataḥ kadācitsvasutaṃ   buddhyavadhānāya bodhanāya dhanārjanāya rāmaṃ deśāntaramuddiśya prāhiṇot | sa tu svarṇadvīpaṃ prapede | tatra   kalāvatīti veśyā | tayā saha viṣayopabhogaṃ kurvāṇaḥ sukhena tiṣṭhati | sā ca kalāvatī tena rāmeṇa   samaṃ bahudhā veśyābhivyaktivijṛmbhakaṃ manasā vacasā vapuṣā caritānusaraṇena ca prayatnātiśayaṃ pratikṣaṇaṃ   puṣṇāti paraṃ na tasya mānasaṃ bhrāmyati | tata ekadā kuṭṭinī kalāvatīmavādīt | rāmo 'yaṃ dinaiḥ   pañcaṣaiḥ svagrāmaṃ gamiṣyati tvaṃ tvenaṃ bhrāmayituṃ na pārayasīti | tadā sā tāṃ jagāda | ahaṃ sarvaprayatnena   prakārasāmarthyaṃ nirmimāṇāsaṃ parametadīyaṃ mano nākṣubhyata | kiṃ karavai | tataḥ kuṭṭinī prakaṭīcakāra   vācam | kalāvati tarhi tvayāyamevābhidhātavyaḥ | svasaṃvasathaṃ yāsyasi | tato bhavato vināhaṃ virahavedanāvaidhuryaṃ soḍhuṃ na prabhavāmi | tarhīdānīmevāhaṃ prāṇāṃstyakṣyāmītyabhidhāya tasminpaśyatyevātmānaṃ jalagarte  prakṣipa | tatastanniśamya kalāvatī bhāratīmagirat | etadbhavatyabhihitamatyasamañjasam |  </p>
      <h2 id="360,8">360,8</h2>
      <div class="lg" style="padding-left: 2em;">
        <p>yato hyāhuḥ |</p>
        <span>atikleśena ye hyarthā dharmasyātikrameṇa ca |</span>
        <span>śatrūṇāṃ praṇipātena mama te 'rthā bhavantu na ||</span>
      </div>
      <h2 id="360,10">360,10</h2>
      <p>tataḥ kuṭṭinī vācamanīyata rasanāgram | āyuṣo vināśaṃ vinā śaknoti na maraṇamabhibhavitum | anyacca |  sahānusaṃdhānamāsādya vividhabuddhividhānanibandhanakaramapi na cinvanti santaḥ |  </p>
      <h2 id="360,12">360,12</h2>
      <div class="lg" style="padding-left: 2em;">
        <p>ata āha |</p>
        <span>na sāhasamanāruhya naro bhadrāṇi paśyati |</span>
        <span>sāhasaṃ sarvakāryeṣu bhadralakṣyābhibhājanam ||</span>
      </div>
      <h2 id="360,14">360,14</h2>
      <p>itthamukte tatkuṭṭinīvacananiyamitamānasā tasminrāme paśyatyevātmānaṃ jalagarte cikṣepa | tadanu dhāvamāno  rāmastatkūpasamīpaṃ gatvā tāṃ samīkṣayāmāsa | tadā svamanasi camatkṛtavān | itthamabhyadhācca | naitasyāḥ   cetaḥ prapañcopacayaparicitipārīṇam | iyaṃ kevalaṃ māmevānusṛtavatī | tadanu yatkimapi tasya dhanamabhūttatkarasātkṛtavān | tadanu kaiścana dinairnirdhanamājātaṃ tamālokya dūrīcakāra kalāvatī | tato dhanavirahito  rāmo nijanagaramājagāma janakasya purastāduditamavarṇayat | sa tu dhūrtamāyākuṭṭinīṃ samāhūya sahasradvayaṃ   suvarṇānāmayācata | tadā sā kamalākaramabhyadhāt | tasminneva nagare punardhanārjanoddeśena vyāpārapuraskṛtaṃ   rāmaṃ prasthāpayatu bhavān | ahamapyanena samaṃ prayāyām | tadanu sa tāmapi sthānaviśeṣaṃ prātiṣṭhipat |   tato rāmastatsthānamāsedivān | tatastadabhimukhī kalāvatyāgacchat | tadāgamanoddeśopayācitadīpikā   vibhinnabādhā rūpabahulasaṃbhramavibhramavatī rāmaparisaramāgatya nīrājayāmāsa rāmam | tadanu nṛttagītavādyādyanekopacāraprapañcaparicitaṃ nijaniketanamanaiṣīt | dvāvapi sukhena viṣayānbubhujāte | tarhi prabhāvati  tvamapi cāru vicintyācakṣva | tadā sā tadīyaṃ dhanaṃ kathamānītavatī | tataḥ prabhāvatī taccintāyāṃ   dattacittāpi dhanānayanopāyaṃ na kalayati sma | tadā tayā pṛṣṭaḥ pataṃgo vyācaṣṭa | tadānīṃ dhūrtamāyā   kuṭṭinī rāmāya saṃketaṃ prādarśayat | tvayā gatvātmoparitanabhūmikāyāṃ kalāvatyā mandirasya śāribhirdevanīyaṃ tayaiva saha | ahaṃ ca tenaiva vartmanā gamiṣyāmi tadgṛhaṃ purato gatvā tvaṃ tu māmabhivīkṣamāṇo  madbhīticintitaḥ | parato dṛṣṭvā tvāmapasarantaṃ kalāvatī prakṣyati | tvaṃ kimityātmānaṃ gopāyasīti |   tadā sā bhavataivamabhidhātavyā | iyaṃ purato mārge samāgacchantī vāśreyakāriṇī jaratī madīyā jananī   sā | etadīyaṃ draviṇaṃ nītvā bhavatyāḥ saṃnidhānaṃ pūrvamāgatavān | taddhanaṃ bhavatyai dattam | idānīmiyamāgatāsti | ko jānīte kiṃ karomīti | iti vacanaṃ bhavatā śrāvayitavyā kalāvatī | kuṭṭinīkṛtasaṃketo  rāmaḥ kalāvatīmandiramāgacchat | tatra gatvā tayā sahopatyakāyāṃ śāribhiradīvyat | tadā dhūrtamāyā   kuṭṭinī skandhopari vipañcīṃ vimucya tadagramārgamanusasāra | rāmo 'pi tadabhimukhamevālokamānastiṣṭhati |   sa ca tāmabhivīkṣya krīḍāṃ tatyāja ca taddṛgagocare gatavān | tataḥ kalāvatī tamapṛcchat | tvaṃ kasmādutthito 'sīti | tadāsau pūrvatanaṃ vyāhṛtaṃ tasyā agre jagāda | tataḥ kuṭṭinī dvārapradeśamāpatat | tāngṛhasthitānvāvadīti | madīyaṃ putraṃ rāmaṃ prasthāpayantu | mama sarvasvamapahṛtya bhavatīnāṃ haste vitīrṇamasti |  tatastābhiraprākṣi sā | kā kiṃnāmadheyeti | kutratyeti | sāvocat | padmāvatyāṃ nagaryāṃ sudarśanasya medinīparivṛḍhasya prātaḥkālagāyakāham | ahaṃ mātaṃgagāyakā | ayaṃ ca mama putraḥ | bhavatyāścaitadīyena saṃsargeṇa  vartamānaḥ samastamapi sādhulokamaśucīkaroti sma | paraṃ bhavatyo yathāruci kurvantu | mama tena kiṃ   prayojanam | iti vacobhistā abibhayuḥ | tāṃ gṛhāntaramānayāmāsuḥ samastaṃ dhanaṃ tasyai prāyacchan |   taccaraṇayorapataṃśca | vārtteyaṃ na kasyāpi puro 'bhidhātavyā | ityabhidhāya sadhanāṃ tāṃ prātiṣṭhipan | tarhi   prabhāvatīti viśeṣamāyānaṭane prāgalbhyaṃ bibharṣi yadi tadā sādhyatāmiti ||   iti catustriṃśatkathā || 34 ||  </p>
      <h1 id="35">§ 35</h1>
      <h2 id="361,8">361,8</h2>
      <p>prabhāvatī punaraprākṣīcchukam | tenāpi vyāhāri | devi ratanādevīvottaraṃ kartuṃ jānīṣe yadi tadā sādhvabhisara | ityabhihite śukena prabhāvatyavādīt | ratanādevīvṛttāntamāvedayetyabhihitaḥ śuko vyājahāra |  indrapure nagare vikramasiṃhanāmā rājaputrastasya sahacarī ratanādevī | sa tāṃ tāḍayati gālīrvitarati   vinaiva prayojanamīrṣyālutāṃ prakaṭīkaroti | ko 'tra samāgato 'bhūtko vā gatavān | he upapatisamudbhave   dvārīpradeśe kasmādūrdhvā sthitāsi nirnimittaṃ sicayaṃ kasmātsaṃvītaṃ bhavatyā | ityābhāṣya vācāṭatāṃ   pratyaha≤bhu≥«mu»panyasyati tāṃ prati | tataḥ sā svamanogataṃ nigadati sma | ayamevaṃvidhaḥ pāpiṣṭhatamaḥ | tarhyetasya   vañcanāprapañcane 'pi na kaścana doṣakalaṅkaśaṅkuśaṅkākulitotpātaḥ | tadanu sā vyabhicāracaraṇāya pravartate   sma | vyabhicāravidyāyāmatīvāśeṣakovidā caṇḍacaritā prāvartata | tadā tannagarādhipatinā samaṃ tathā   tasya sutena ca saha gacchati | parasparaṃ jñātuṃ na dadāti | ekasmindivase grāmādhipasutena saha suratopabhogaṃ   kurvāṇāsti | tāvatāsau grāmādhipa eva samāgataḥ | tataḥ sā tamālokya tatputraṃ gopāyati sma taṃ ca   mandirābhyantaramājuhāva | tamapi pūrṇamanorathamakārṣīt | tāvatā vikramasiṃharājaputraḥ kopakaluṣitaḥ samāgatavān | tarhi prabhāvati vyācaṣṭhāṃ nāma bhavatī | etasminnavasare tayā kimuttaramakāri | sā ca vicāraviśadamānasāpi na taduttaraṃ kalitavatī | tataḥ śuko 'bhāṣata | ākarṇaya prabhāvati | bhartāramāyāntamavagatya grāmādhipasya haste kaśāṃ prāyacchat | tvaṃ śapathaṃ dadhāno bahirnirgaccha | madīyaḥ putraścaṇḍālo  yadā mama hastaprāpto 'bhaviṣyattadānīṃ tasya śira eva hariṣyāmītya≤mi≥«bhi»dadhāno tiṣṭhanneva bahirgatya yāhīti | tadāsau grāmaprabhustādṛgabhinayastathaiva vyāharamāṇo bahirniragāt | vikramasiṃharāvutto mandiramadhyamāgatya ratanādevīmaprākṣīt | yamagṛhīto 'yaṃ grāmanāyakaḥ kasya gālīrvitarannirgacchati | tataḥ sā  rāvuttamavādīt | idānīṃ bhavantaḥ śrāntāḥ santi | pūrvaṃ suparvaparicaryāntaṃ pratyavasānaṃ ca kurvantu | paścādbhavataḥ puro vṛttāntamidamabhidhāsyāmi | tadanu rāvuttastu suparvārcanamabhyavaharaṇādikaṃ ca kṛtvā tāmbulapūritānano bhūtvā sukhāsīnaḥ śramaṃ tatyāja | tadā ratanādevī bhuktvā rāvuttasaṃnidhimāgatya tadvṛttāntavyāharaṇāya prāvartata | rāvutta kimapyadya nūtanamajāyata | grāmaparivṛḍhaḥ sakṛtputrasyopari cukopa | kṛpāṇaṃ  nirastakośaṃ kṛtvā tatpṛṣṭhamagrahīt | tadānīmasau varākastasya putro rirakṣayiṣuḥ palāyamāno 'smākīyadvārapurodeśe vartinīṃ dṛṣṭvā māmevamavādīt | māṃ rakṣata rakṣata | śaraṇamāgato 'haṃ bhavatām | tadānīmahaṃ yauṣmākīnavirudasyāsmārṣaṃ śaraṇāgatavajrapañjara iti jagatprasiddhasya | ata evāyaṃ yāvadasau  grāmādhyakṣo nāgacchati tāvatā gṛhamadhye gopitaḥ | tatastatpṛṣṭhasarastajjanako 'pi kopaparavaśaḥ samāgatya   gṛhamadhye praviśya svaputraṃ vīkṣāṃcakre | tadā tatputraṃ pṛṣṭhavartinaṃ vidhāya purastādahamatiṣṭham | tadanvasāvākrośamānaḥ putramanavalokamāno gālīrvitanvānaḥ krodhena jājvalyamāno nirayāsīt | tato vikramasiṃharāvutto ratanādevīmavādīt | tasya putraḥ kutrāsti | taṃ mama darśaya tvam | tadā sā taṃ bahirnirgamayya  prāhiṇot | tato 'sau ratanādevīcaraṇau svaśirasā vavande | yadyatra tvametannākariṣyastadānīṃ samastasya   vaṃśasya kalaṅkamavikalamāgamiṣyat | iti tāṃ vaconicayodayena samatoṣayat | tarhi prabhāvatīdṛgyuktyupabṛṃhitamuttaraṃ kartuṃ kalitamatirbhavasi yadi tadā vraja ||  iti pañcatriṃśatkathā || 35 ||  </p>
      <h1 id="36">§ 36</h1>
      <h2 id="362,4">362,4</h2>
      <p>tataḥ prabhāvatī śukaṃ papraccha | so 'bravīt | tvamapi devi suratasundarīva yadyāyāsanistaraṇe 'vadātamatitvaṃ prathayasi tadānīmaṅgīkurutāt | tadā prabhāvatyā tadvṛttāntāvabhāvāya pṛṣṭaḥ śukaḥ provāca | śaṅkhapurābhidhāne nagare mahādhanābhidho grānthikaḥ | tasya sahacarī suratasundarī | sā ca parapuruṣānavaratarataniratā |  tasyāḥ patiryadi kimapi vāvadīti tadā taṃ na sahate | vṛthaiva patyurupari yathākathaṃcana vyājarīharīti |   tato 'sau tadbhītyāvalambitamauna evāvatiṣṭhate | ekasmindine sā nijamupapatiṃ gṛhamānināya | tato   yāminījemanaṃ vidhāya sarve 'pi gṛhanivāsinaḥ śayanāya śayanīyamaśiśriyuḥ | dīpo 'pi nirvāṇabhāvaṃ prāpitaḥ | tadā bhartāraṃ nidrāṇamājñāya sā bhujaṃgena saṃgatā bhujaṃgī pratibhāvirāmasamunmiṣadudayā  nibhṛtarasānandāmandasaṃbandhā nitarāmaraṃsīt | tatastadratijanitadhvaniṃ mahādhano 'pyaśṛṇoṣīt | tatastaṃ grahītuṃ   karaṃ prāyuṅkta mahādhanaḥ | tadā sa karastasyopapatermehanamagrahīt | tadāsau suratasundarīmabhāṣiṣṭa | mayā   coro 'sti vidhṛtaḥ | tvaṃ vegena gatvā dīpaṃ samānaya | tataḥ sāpi vyājahāra | ahaṃ dīpāharaṇāya   dvāri gacchantī bibhemi | ahameva coraṃ gṛhīṣyāmi bhavanto gatvā dīpamānayantvityabhidhāya tataḥ sā   coramagrahīt | mahādhanastu dīpamānetuṃ bahirniragāt | tato bahirgate mahādhane sāpyupapatiṃ mumoca | tadā   sā mahiṣasiṃhasya jahujihvāmākṛṣya jagrāha | mahādhanastu dīpamujjvālya samānayat | yāvatpaśyati tāvatā   kāsāraśābasya rasanā pāṇinā niyantritāsti | tadālokya mahādhanaṃ vyāhārṣītsuratasundarī | sādhu   sādhu | vīrācaritaṃ caritamakārṣīḥ | tvayā netaraiḥ śūrairīdṛkkartuṃ śakyate | tayetyabhihite mahādhano 'patrapiṣṇurivāvatiṣṭhat | tarhi prabhāvatīdṛgvidhamuttaraṃ kartuṃ bhavatī pārayati yadi tadānīṃ sukhena gacchatu ||  iti ṣaṭtriṃśatkathā || 36 ||  </p>
      <h1 id="37">§ 37</h1>
      <h2 id="362,21">362,21</h2>
      <p>punaḥ prabhāvatī vinayakandarpanāmadheyanarendraṃ jigamiṣuḥ pakṣīndraṃ prati prāyuṅkta vācam | tāṃ niśamya so  'pyabhyadhāt | devi buddhimatīva saṃkīrṇāsaktinistaraṃ kartuṃ jānāsi yadi tadā svamanobhilaṣitamasaṃkucitadhiyā sādhaya | tataḥ prabhāvatyavādīt | he pakṣīndra buddhimatīvṛttāntamāvedayāditaḥ | tacchrutvā śuko  'pyavocat | ucopuraṃ nāma nagaram | tatra sāṃpuratanāmadheyaḥ kṛṣīvalaḥ | tasya sahacarī buddhimatī | sā   parapuruṣaratasamuditamānasā | bhartuḥ kṛte kṣetrabhojanaṃ gṛhītvā gacchantyā mārge kasyacidekasya tarostale   jāreṇa saha pratyahaṃ rahasyasukhamanubhūyate | tasyāstadvilasitaṃ sarve jānate | te taccaritaṃ sāṃpuratakarṣakasya   purastādācacakṣire | tadanvasau tasyāścaritrasyāvajigamiṣayā tamevānokahamāruhya pracchannatanuḥ sthitavān |   tato gṛhītabhojanā gṛhādāgatā tamājagāma buddhimatī | tatrāgatya tadannaṃ jagatyāṃ niveśya bhujaṃgena saṃgatā   samupabhogabhaṅgivigalitavigrahāgrahaparigrahaṃ tadekatānakalitapūrvāparakalākalāpakabahulaṃ niratiśayaṃ viṣayasukhamanvabhūt | tatastayostathāvidhanibaddharasavilasadasamamanaḥsamudayānandaghanatāṃ nirīkṣya vanaspateravatatāra | buddhimatī ca taroravatarantaṃ taṃ lakṣīcakāra | tarhi vāvadītu prabhāvati bhavatī | tasminsamaye  sā kimuttaramakarot | tataḥ prabhāvatī cintayantyapi nābudhyata | tatastayānuyukto dvijo 'pi nijagāda |   sā ca bhartāraṃ vīkṣya upapatiṃ prātiṣṭhipat | tadā tatpatiśca samāgatya buddhimatīṃ paryaprākṣīt | bhavatyāḥ   saṃnidhāne dvitīyaḥ pumānka āsīt | tataḥ sā patimavādīt | tvaṃ kiṃ na jānīṣe | drumasyāsyāyameva   svabhāvaḥ | etadārūḍho jano hi sthalasthitamekamapi dvitvena paśyatīti pūrvavṛddhā ācakṣate | tadā svayaṃ   ca taṃ mahīruhamāruroha buddhimatī | tadānīmāruhya taṃ pratyevamavādīt | tvamapyaparasīmantinyā samaṃ suratasukhamupabhuñjāno 'si | evaṃvidhastvaṃ pāpatamaḥ | tarhi rājakulānetya bhavaccaritraṃ nivedayiṣyāmi bhavantaṃ  nagnīkariṣyāmi | tadāsau vyāharat | tādṛśaṃ bahvāyāsopapāditaśramasāmastyasamayamityādibuddhivaibhavagahanaprayogakalpanātāratamyena yadyativartituṃ prabhavasi yadi tadā sādhayepsitam ||  iti saptatriṃśatkathā || 37 ||  </p>
      <h1 id="38">§ 38</h1>
      <h2 id="363,6">363,6</h2>
      <p>tataḥ punaḥ prabhāvatī bhujaṃgasaṃnidhānaṃ jigamiṣuḥ pataṃgaṃ parismayati sma girā | taduditaṃ niśamya so  'pi jagāda | devi madanāvatīvottaraviracanāyāṃ cāturyaṃ tanoṣi yadi tadā sādhayatu bhavatī | sā   tadvṛttāntaṃ papraccha śukaṃ śuko 'pyavocat | nākapure nagare rathakāro hi karālanāmā | sa tu dvitīyāṃ   striyaṃ paryaṇaiṣīt | tasyā madanāvatīti nāmadheyam | sā ca parapuruṣasurataniratā | tadā janebhyastasyā   vyabhicāracaritaṃ niśamya rathakāraḥ pratyayāvagamāya gṛhe grāmagamanamabhidhāya niragāt | tataḥ pradoṣasamaye   guptadvāramārgeṇa kairapyalakṣito gṛhamadhyamājagāma | sa tvāgatya mañcakasya tale nililye | madanāvatī ca   rathakāracaritaṃ nājñāsīt | tadā sā rathakāraṃ grāmāntaragatamavagatya nitarāmānandalaharīparītāṅgā   samajāyata |  </p>
      <h2 id="363,14">363,14</h2>
      <div class="lg" style="padding-left: 2em;">
        <p>yata uktam |</p>
        <span>durdivase ghanatimire gatasaṃcārāsu nagaravīthīṣu |</span>
        <span>patyurvideśagamane paramaṃ sukhaṃ jaghanacapalāyāḥ ||</span>
      </div>
      <h2 id="363,16">363,16</h2>
      <p>rathakāro gṛhe nāstīti matvā tayā nijopapatirgṛhaṃ samāninye | tena samaṃ vinodagoṣṭhīmanubhūyamānāsīt | tadā svacaraṇena bhartāramasprākṣīt | sā caraṇasparśādevetyavāgacchat | madīyo bhartā pracchannatanurmāṃ  śikṣayitumatrāgatya nilīno nivasati | iti manasyabhidhāyotthātumupacakrame | tadānīmupapatirutthāya tāṃ   kacabandhe jagrāha | tarhi prabhāvati tvamācakṣva | tadā tathāvidhe tasminsamaye tayā kimuttaramakāri | tataḥ   prabhāvatī vicāre prayatnaṃ kurvāṇāpi saṃśayanāśaṃ na paricinoti sma | tadānīṃ tadavagamanāya pṛṣṭaḥ   śukastāṃ prati provāca | śṛṇu prabhāvati | kacagṛhītayā tayā vyāhāri | mayā tava purastātpuraiva vyavahāri | rathakārastu sāṃprataṃ grāmāntaraṃ gato 'sti | tvamautsukyaṃ māmabhidhehi | yadyahaṃ tvadīyasādhanasaṃbandhinī | tava dhanena saṃbandho rathakārasyāntikamājagāma | tarhi rathakāro grāmādāgacchatu | tadanu tvaṃ  tameva jahīhi tava manasi yadrocate tvaṃ rathakārasya tatkuru | māmapi tava manaḥsamīhitaṃ vidhehi |   itthaṃ tasyā vacanāni rathakāro 'śrauṣīt | tatastvasāvabibhet | manasyabhihitavāṃśca | lokānāṃ dhanasaṃbandhabhāgadheyaṃ gṛhītaṃ tadatiśayenānaucityamakāri | ityabhidhāya viditabhāṣayā parityāgaṃ vidhāya niragāt |  tarhi prabhāvati yadyetādṛśamuttaraṃ kartuṃ pārayasi tadānīmācara svocitam ||   ityaṣṭatriṃśatkathā || 38 ||  </p>
      <h1 id="39">§ 39</h1>
      <h2 id="363,29">363,29</h2>
      <p>punaḥ prabhāvatī pakṣiṇaṃ papraccha | tataḥ śuko 'bhidadhe | devi śvetāmbaravadātmana upari samāpatitaṃ pracchannābhiyogamanyasyopari āropayituṃ prabhavasi yadi tadānutiṣṭha | tataḥ prabhāvatyā pṛṣṭaḥ śukastadvṛttāntaṃ  prababhāṣe | śṛṇu | śrīpure nagare narendranāmā śvetāmbaraḥ | sakalamapi lokaṃ vaśīcakāra | sarvo 'pi tasya   varivasyāṃ sādhutayā niyamaparamatayā kurute | tadanu divyānnāhārasaṃbandhāttasya viṣayavāsanāpyudiyāya |   tadāsau viṣayavivaśo veśyayā sahitastiṣṭhati | taccaritameko digambarastvajñāsīt | tacchvetāmbaracaritaṃ   śvetāmbarabhaktāya digambara āvedayat | bhavadīyaḥ śvetāmbaro rātrau veśyāgṛhaṃ pravasati | adya pradoṣasamaye   bhavadbhiravekṣaṇāya samāgantavyam | sa ca veśyāsahitaḥ śvetāmbaro draṣṭavyo bhavatāṃ bhaviṣyati | tataste śrāvakāḥ śvetāmbararakṣaṇāya parita upaviviśuḥ | kṛtasaṃketaḥ śvetāmbaro nijamandire nyavātsīt | tato  veśyāpi tasya veśma prāviśat | tadā śvetāmbara ityavagatavān | madrakṣaṇakṛte ete 'tra paritaḥ prasarīsaranti |   tarhi prabhāvati bhavatyapyāvedayatu | tadā śvetāmbara ātmanaḥ saṃjāyamānāṃ mānakhaṇḍanāṃ kathamapākṛtavān |   tataḥ prabhāvatī vicārapratibhāniratā samajāyata | yadā nāvagacchati tadā śukamaprākṣīt | tataḥ śuko   'pyavocat | śṛṇu prabhāvati | śvetāmbarastathetthaṃ niraṇaiṣīt | yadidaṃ kaitavakṣapaṇako maduparyāropayannasti   asya kṣapaṇakasya sphigunnato 'phalaṃ darśayiṣyāmītyabhidhāya svayaṃ kṣapaṇakaveṣaṃ vidhāya pāṇinā veśyāṃ   vidhṛtya bahirniragāt | tadrakṣakāḥ śrāvakāḥ taṃ kṣapaṇakamadrākṣuḥ | tadanvabhimukhaṃ gatvā viśeṣatayā na vivikṣāṃcakruḥ | kṣapaṇakaṃ cāvajñāsiṣuḥ śvetāmbaraṃ ca sarve 'pi mānayāmāsuḥ | tarhi prabhāvati tvamevaṃrūpamupāyaṃ parikalayasi yadi tadānīṃ svasamīhitasādhanaparā bhava ||  ityekonacatvāriṃśatkathā || 39 ||  </p>
      <h1 id="40">§ 40</h1>
      <h2 id="364,11">364,11</h2>
      <p>punarapi prabhāvatī śukaṃ papraccha śuko 'pi nānadīti sma | devi śaśakavadātmano maraṇamapācarīkarīṣi  tenaiva vairiṇaḥ parāhatāḥ tathā buddhiviśeṣaṃ prayunakṣi yadi tadānīṃ yāyāḥ | tadānīṃ tadvṛttāntabubhutsayā   prabhāvatī prababhāṣe | śaśakavṛttāntaṃ brūhīti | tataḥ śuko babhāṣe | śṛṇu śravaṇālaṃkaraṇavāṇi | tārakarālābhighāṭavī | tatra kuṭilanāmā pañcānanaḥ | sa tu sarvānapi vanajīvānnihanti | tadā tadvanavāsinaḥ  sarve 'pi saṃbhūyāsahyaparākramaṃ siṃhaṃ vijñāpayāmāsuḥ | deva mṛgarājāvasthānasamarpaṇena prasīda | tvameva   tasya kānanasya parivṛḍhaḥ | vayaṃ sarve 'pi bhavadīyāḥ prajāḥ | tvatpurastādāpatitaṃ sarvamapi mārayasi   trayaḥ santu catvāro vā | tarhi bhavataivaṃ vidhātavyamatyantamanucitam | tvayā ca sarvadā svaguhāyāmāsīnena sthātavyam | pratyahamekaiko mṛgaviśeṣo bhavantaṃ samāgamiṣyati svayamevetthaṃ bhavate bubhukṣāpyapahariṣyate |  tathā vayaṃ ca yugapadeva na parikṣayamāpnumaḥ | iti tena samaṃ niyamaṃ parikalpya te vanavāsino mṛgā   atiṣṭhan | pratidinaṃ teṣāṃ nivasatāṃ tatra yasmindine yasyāvasara āyāti sa tu svayameva gacchati   tatsamīpam | anena prakāreṇa te tatrāsate | tasmiṃścakoranāmnaḥ śaśakasya samayaḥ samāyātaḥ | sa tu śaśako   vegādeva bhojanāvasare na tatparisaraṃ sarati sma | tadanu bhojanasamayamatikramya gatavān | tadā siṃhastamavekṣya kopaparavaśaḥ prahartumudatiṣṭhat | tarhi tvaṃ vāvadīhi prabhāvati | sa tvātmīyaṃ maraṇaṃ tasmātkathaṃ  nirākṛtavān | iti śukavacananiśamanasamaya evaṃ prabhāvatī vicāraviśadamatirabhavat | na kathayati sma   taduttaram | paścātpatatriṇamaprākṣīt | śuko 'pyabhyadhāt | śṛṇu prabhāvati | siṃhasya peṭākapolālikopari   yāvatā patati tāvatā śaśakaḥ śaśaṃsa | deva devaprabho mahārāja madīyamekamuttaramākarṇaya | tava manasi   jātaḥ kulasamanvitaḥ kaścidabhimānaviśeṣo 'sti na vā | asti cettadānīṃ madīyamabhimataṃ sādaraṃ   samākarṇaya | ahaṃ tu madhyaṃdina evāgato 'bhavam | tvadanyaḥ pañcānano madhyemārgaṃ māṃ gṛhītuṃ udayunak |   mayā ca bhavadabhidhānamagrāhi | āroṣamāṇastvadviṣayiṇīrgālīrvitanvāno mahatīṃ nindāṃ kartuṃ prāvartata |   tato 'haṃ svāminastava nindāmākarṇayitumaśaknuvānastvadupāntamāsedivān | deva eva pramāṇamityabhyadhāt |   tataḥ pūrvaṃ kadācidapyakuṇṭhitakhaṇḍitavikramo jaṭharānalakavalitakalevaraḥ kaṇṭhīravastadupakaṇṭhaṃ jigamiṣuḥ   śaśakamavādīt | apratihatapratāpe mayi mahāraṇyaparivṛḍhe jāgarūke ko vātmanīnakarmā paripanthiko   matsamānakarmā jāgarti | pradarśaya taṃ durātmano mārgamidānīmeva | śamanasadanātithimavitathaparātmāhaṃ   karomīti kesarī kandarānniragāt | tadanu mṛgadhūrto mṛgendraṃ vañcayannita ita ityabhidadhāno dhāvamānaḥ   sannagādhajalaparipūritāṃ vāpīmupeyivān | deva bhavato bhayena palāyanaparāyaṇo vāpyāmasyāṃ nilīnaḥ   sannāste | paśyainaṃ durātmānamanātmajñam | tadā dviradāntakaḥ kūpamadhyanigalamāsasāda | vadanamavanataṃ vidhāya   yāvatā paśyati tāvatā pratibimbamātmano 'ntarvāpyāṃ paśyati sma | taṃ dṛṣṭvā pañcānano vāpīṃ ca peṭāṃ   coccālayati sma | siṃhastu svakīyaṃ kṣvelāravaṃ prāyūyujat | tadā tadvāpīmadhyātpratiśabda udatiṣṭhat | tadanu   kopāveśātiśayena pañcānano vāpyāmapatat | vāpyāṃ patitvā nakharāyudho maraṇamāsedivā≤t≥«n» | tatratyāni   sarvāṇyapi sattvāni sukhena sthātuṃ pravartante ||  </p>
      <h2 id="365,4">365,4</h2>
      <div class="lg" style="padding-left: 2em;">
        <p>tathā cābhyadhuḥ |</p>
        <span>buddhiryasya balaṃ tasya durbuddhestu kuto balam |</span>
        <span>paśya siṃhaṃ madonmattaṃ śaśakena nipātitam ||</span>
      </div>
      <h2 id="365,6">365,6</h2>
      <p>tarhi prabhāvati yadīdṛśaṃ buddhiviśeṣamīśiṣe tadā yāhi ||  iti catvāriṃśatkathā || 40 ||  </p>
      <h1 id="41">§ 41</h1>
      <h2 id="365,8">365,8</h2>
      <p>punaḥ prabhāvatī praśnaparā prāvartata | śuko 'pyabhyadhāt | devi trailokyasundarīvāyāsanistaraṇapratibhāmudbhāvayasi yadi tadā yātu bhavatī | tadā prabhāvatī tadvṛttāntamaprākṣītpakṣiṇaṃ so 'pi prāvocat | siṃhalapure  nagare bahubuddhināmā vaiśyaḥ | tasya sahacarī trailokyasundarī | sā ca parapuruṣaniyatamānasā | tasyāścaritaṃ   sarve 'pi jānate bahubuddherapi purato sarve 'bhidadhire paraṃ nāsau teṣāṃ vacanāni satyatayāṅgīkaroti |   tadanvekasmindine pratyayāvagamāya grāmāntaragamanamudghoṣya nirasarat | tataḥ pratyāsanne pradoṣasamaye pāścātyadvāramārgeṇa gṛhamadhyamāgatya mañcakatalaṃ praviveśa | sā trailokyasundarī nijamupapatiṃ gṛhaṃ samānināya |  tadanu rātrāvabhyavahṛtyopapatinā samaṃ suratopabhogāya prāvartiṣṭa | tadānīṃtane samaye caraṇena sā bhartāramasprākṣīt | sparśasamaya eva madīyo bhartā madrakṣaṇanimittaṃ guptavṛttyātrāgatyāvasthito 'stītyavagatyāgamadasau prāyaśaḥ śayyātale nilīna iti | tarhi prabhāvati vicāraya tvamapi | * * * | prabhāvatī vicāraparāpi tadupāyaṃ na dadarśa | tataḥ prabhāvatī śukaṃ prati giramudbhāvayituṃ pravavṛte | tadanu śuko 'vadat |  bho prabhāvati śṛṇu | svācaritatārakarmavajigamiṣumātmano bhartāraṃ śayanīyādadhaḥ śāyinaṃ jānatī   caraṇasparśamātreṇopapatimudgataṃ racayituṃ ciraṃ ratimudvīkṣya kaṭākṣeṇātmanaḥ parivṛḍhaṃ jñāpayitvāvadhṛtamṛṣerṣyāpūrvakamuvāca | re re mūḍha tiṣṭha | kiṃ māṃ bhoktumudyato 'syakulaṭām | kimarthaṃ madāhvānaṃ kṛtavatī  tvamiti cedvakṣyāmi | madīyabharaṇḍāyuṣo 'bhivṛddhyarthamasmatkuladevatāṃ tripurasundarīṃ saparyayājasramatoṣayam |   sā tvekadā svapna āgatya māmuvāca | aye suratasundari tava bharturāyuradyaiva gaṇḍādantamāpnotīti | tato   'tyantakhinnahṛdayayā dayitaikadevatayā mayā saparyākriyāsamabhihāreṇāmandānandaṃ saṃprāptāsmatkuladevatā   tripurasundarī vācamimāmuvāca | bho suratasundaryadyatanadina eva te bhavati gaṇḍātparivṛḍhārdhāyuṣaḥ   parikṣayaḥ | yadi tasyāyuṣo 'bhivṛddhimākāṅkṣasi cettadetasminneva divase 'nyapuruṣamupāmantrya śayanīye   sānandamanaṅgamahomahālatā kandarpāmandamāliṅganaṃ tasya vidhāya tasmai ratiṃ pradātumudyate 'vabhūtyoparatā   bhava | tena tadaṅgasaṃgenaivādya te dayitāyuḥ | anyo 'pi īdṛśīṃ svaramaṇāyuṣo 'bhivṛddhimākāṅkṣamāṇāṃ   tadananyadevatāṃ tvāṃ dharṣayati cedardhāyuṣo hīyata iti | tataḥ śreyase bhūyase cakāredṛśaṃ karma ramaṇasya |   ito 'pyātmānaṃ garhayantīmapāṃsulāṃ māṃ mā dharṣaya | yadā dharṣayasi māṃ tadārdhāyuṣaḥ parikṣayaste bhavati |  </p>
      <h2 id="365,30">365,30</h2>
      <div class="lg" style="padding-left: 2em;">
        <p>yata āhuḥ |</p>
        <span>apāṃsulāṃ puṣpiṇīṃ ca balādbhuṅkte naro hi yaḥ |</span>
        <span>kṣīṇamāyurbhavettasya mūḍhasyāviditātmanaḥ ||</span>
      </div>
      <h2 id="365,32">365,32</h2>
      <p>tataste madekadevatāyā ramaṇasya cāyuṣo 'bhivṛddhirbhūyādato yathāgataṃ gaccha gaccha | yadi māmīdṛśīṃ  punaḥ punaḥ spṛśasi cettadā gāḍhamudghoṣayāmīti | tato bahubuddhimānnāma vaiśyaḥ svakāntājalpitamākarṇya   mañcādhastādutthito bhāryāṃ sānandamudvīkṣya yato madāyuṣo 'bhivṛddhyarthamīdṛśamapi karmāpāṃsulayā bhavatyācaritamato 'smatkuladevatāyāḥ paraṃ rūpaṃ tvamiti tāṃ praśaṃsayaṃstasyāścaraṇayoḥ śirasābhivandanaṃ vidhāya  punaḥ punarānandodrekeṇa nanarta | tataḥ svācaritāsādhukarmagūhanacaturā suratasundarī svairaṃ vicacāra | tarhi   prabhāvati tvamapīdṛśamupāyaṃ jānīṣe yadi tadā yātu bhavatī ||   iti ekacatvāriṃśatkathā || 41 ||  </p>
      <h1 id="42">§ 42</h1>
      <h2 id="366,4">366,4</h2>
      <p>tataḥ punaḥ prabhāvatī vinayakandarpasamīpaṃ jigamiṣuḥ śukaṃ giramudbhāvayituṃ pravavṛte | tadanu tāṃ śuko  'vadat | he kaumudi mūladevavatsaṃkīrṇopaplave samāpatite tanniḥsaraṇāya prasarati pratibhā yadi tadānīṃ   sādhanīyaṃ nirbādhaṃ svābhilaṣitam | tataḥ sā śukaṃ mūladevasyopadravāyāsanistaraṇaprakāramaprākṣīt | śuko   'pyavadat | ākarṇaya prabhāvati pratibhāvati | mahākālābhidhā rudrabhūmiḥ kācana | tatra śālmalīpādapaḥ |   tasmindvau piśācau staḥ | ekasya karāla ityabhidhānaṃ dvitīyasya vikarāla iti | tayordvayorapi sarvadā   vivādaḥ | tayordvayormadhye karālo vakti yanmadīyā prāṇeśvarī dhūmāvatī sarvāṅgalīlāsaundaryavigrahavatī |   tadā vikarālo vyāharati | tvaṃ paratastiṣṭha maunamavalambamānaḥ | madīyā prāṇadayitā karkaśā sā sarvatrādbhutātiśayaprasṛmarguṇagaṇābhyudayasamudayinī | ityevaṃrūpastayorvivādaḥ kṣaṇamātramapi na viśrāmyati | itthaṃ  tena mārgeṇa mūladevapaṇḍita ekadā mārge gacchannasti | tatra sa tābhyāṃ lakṣitaḥ | tau pratyakṣau bhūtvā taṃ   jagrāhatuḥ | evamavādiṣṭāṃ ca | tvayā pūrvamāvayorvivādo nirṇetavyaḥ | tadanu yathāgataṃ gantavyam | asmadīyayordvayorapi sahacaryormadhye kā nāma rūpātiśayaśālinī | ityabhidhāya dve api bhārye tau karālavikarālau mūladevāya dadṛśātām | yāvatā mūladevo lakṣīkaroti tāvatā rākṣasyau mūrtimatyau  vikarāle 'bhayasyāpi bhītijanake mastakayostu kacaśūnyatayā śmaśānakāpālapattidaṃṣṭrāṅghrijihvāgreṇa   lihantyau staḥ śabdairdantānnipīḍayantyau stanau tu jānunorācchādanāya paṭakhaṇḍāviva dṛśyete | evaṃvidhe   te tadānīmadrākṣīnmūladevaḥ | dṛṣṭvā caite mūladevaḥ paraṃ saṃdehamāpede | yāmevāhaṃ neyaṃ svarūpeti vakṣyāmi   saiva māṃ daśanacarvaṇāviracitāvayavaśakalatāṃ prāpayiṣyatīti | tarhi prabhāvati bahvāyāsasādhyaṃ kathaṃ   kṛtavān | punaḥ prabhāvatī śukaṃ pṛṣṭavatī | śuko 'pyabhāṣiṣṭa | mūladevaḥ yadyanayoranyatamāṃ sundarīṃ vyāhariṣyāmi tadānyanmithunaṃ māṃ jakṣitītyata ubhe api sundaryau vyāhariṣyāmīti niścitya te dṛṣṭvovāca |  ubhe api rūpasaṃpanne bhavataḥ | yuvayoḥ sadṛśīṃ nāhamadrākṣam | īdṛśyau sundaryau labdhvā tiṣṭhatoranayorjanmana   eva sāphalyaṃ manye | iti | tataste bahumānena sānandaṃ mūladevamudvīkṣya visasarjuḥ | tato mūladevo jīvannājagāma | mūladeva iva tvamapyucitācaraṇavicakṣaṇāsi yadi tadā vrajeti ||  iti dvicatvāriṃśatkathā || 42 ||  </p>
      <h1 id="43">§ 43</h1>
      <h2 id="366,26">366,26</h2>
      <p>tataḥ prabhāvatī paṭīrapārihāryādibhirātmānamalaṃkṛtya vinayakandarpaniketanaṃ gantumājagāma | tatastāṃ śuko  'bravīt | devi ratilīlāvatsaṃkoce samāpatite yadi kartumuttaraṃ pārayasi tadā sādhyatām | tato   ratilīlācaritamaprākṣītprabhāvatī nagaukasaṃ so 'pyavadat | śṛṇu prabhāvati | parvatapurīti nagarī | tatra   kuṭilo nāma mālākāraḥ | tasya patnī ratilīlā | sā ca parapuruṣaratā | purādhipo vyavahārī tathā   sainyādhipaḥ rātrirakṣakaḥ ebhiścaturbhirasevata suratopabhogam | ekasmindivase mālākārasyāparapakṣe mahālayo 'jāyata | tasmindine yo 'bhīṣṭavargaḥ sarvo 'pi nimantritaḥ | tayā ratilīlayātmanaḥ preṣṭāścatvāro  nimantritāḥ | imāṃ prathamaṃ bhoktuṃ vaṇikputraḥ samāgatavān | tasyopaveśanāyāsanaṃ pracikṣepa | tena samaṃ   tasmingoṣṭhīkaraṇasamaye tāvatā grāmādhipaḥ karṣakaḥ samāgacchati sma | taṃ tvāyāntamavekṣya veṇukaviracite   kusūlamadhye vipaṇinandanaṃ pracikṣepa sā | tadupari pidhānakamakārṣīt | tatastaṃ kuṭumbinaṃ gṛhāntaḥ praveśayāmāsa | tenāpi samaṃ sukhagoṣṭhī vidhātavyā | tāvatā kṣapāpālaḥ samāyātaḥ | tadā sa kṛṣīvalo 'pyabibhet |  tataḥ sā ratilīlā taṃ kṛṣīvalaṃ kusūlasya pidhānopari upaveśayāmāsa | tadupari veṇunirmitaṃ sthūlaṃ   pātraṃ avanatavadanatayā niveśya sthagitavigrahamakārṣīt | taṃ karṣakaṃ jagāda | kusūlāntare sarpiṇī praviṣṭāsīt | tvayātrāvepamānenāsitavyam | tadanu niśīthinīpālakaṃ gṛhāntaraṃ nināya | yāvatāsāvupaviśati  tāvatā senānāyako 'pyāyayau | tadā rātricaritaṃ racitapatatrikukṣau cikṣepa | tadanu senādhipaṃ tamantaranaiṣīt | yāvatāsāvantaḥ praviśati tāvatā tasyāḥ kaumāraḥ patirāgacchat | tadā senādhināthaṃ mañcakatalaṃ  prāveśayat | tato 'bhīṣṭavargamākārya bhuktikriyāṃ niravartayat | mārtāṇḍastvastāṭavītaṭanikaṭamaṭati sma |   tadā teṣāṃ caturṇāṃ pāyasapūrṇā pātrīḥ prakalpya prāyacchat | uṣṇaṃ kṣīrānnaṃ śītalīcikīrṣuḥ kusūlāntaḥsthito vadanavāyunā vījayati sma | tadā pidhānāsano manasyabhidhatte | kusūlāntaḥsthitā bhujaṃgī  phūtkurvāṇā vartate | pramādato māṃ daśati yadi tadānīmadyatanasya maraṇasya prakāraḥ kathamapanetuṃ śakya   ityabhidhāya bhayādamūtrayat | tadā tanmūtradravadhārāṃ nirīkṣya ratilīlā mahyaṃ pāyasabhojananimittaṃ   sarpiḥ pariveṣayatītyabhidhāya pāyasapātrīṃ ghṛtagrahaṇāyodañcayat | tata uddhṛtayā pāyasapātryā pāyasasyoṣṇenāpānasthāne bhṛśamatapyata pidhānoparisthitastadāsāviti saṃdehayati yattalasthitā bhujaṃgī māṃ  daśatīti niścitamatirmāṃ lagati daśatīti kriyāsamabhihāreṇa bruvāṇo niragāddhāvamānaḥ | itareṣāṃ   trayāṇāṃ cetasi vahniralagaditi saṃdihāne palāyanaprayatnaḥ prāvartiṣṭa | tadā māliko gṛhaparivṛḍhaḥ paraṃ   vismayamāsādya kaṭisthitakara evātiṣṭhat | kutratyā ime puruṣā iti ratilīlāmaprākṣīt | tarhyācakṣva   prabhāvati | tadānīṃtane samaye sā kimuttarayati sma | prabhāvatī vicāramārgamavagāhamānāpi taduttaraṃ   na kalayāmāsa | tadā taduttaraṇāya prabhāvatyā pṛṣṭaḥ śuko vyāpārayāmāsa giram | devi tadānīṃ mālikena pṛṣṭā ratilīletyuttaraṃ karoti sma | ete bhavataḥ pitaro 'dyāyamasmadaṅgajaḥ pitṛyajñaṃ kariṣyatītyākāṅkṣayā śarīradhāriṇo nijamahālayadine samājagmuḥ | te bhavati vīkṣyāśraddadhānatāṃ nairāśyavivaśāddīrghocchvāsaṃ bhavadveśma vimucya pratiyayuḥ | </p>
      <h2 id="367,21">367,21</h2>
      <div class="lg" style="padding-left: 2em;">
        <p>ato 'bhyadhuḥ |</p>
        <span>mantrahīnaṃ kriyāhīnaṃ śraddhāhīnaṃ tu yatkṛtam |</span>
        <span>ḍambhamāśritya yacchrāddhaṃ pitṝṇāṃ nopatiṣṭhate ||</span>
      </div>
      <h2 id="367,23">367,23</h2>
      <p>tarhi prabhāvati tvamapyetādṛśamuttaraṃ kartuṃ pragalbhase yadi tadāśraya ||  iti tricatvāriṃśatkathā || 43 ||  </p>
      <h1 id="44">§ 44</h1>
      <h2 id="367,25">367,25</h2>
      <p>punarapi prabhātakāle vinayakandarpamandiraṃ jigamiṣurmandahāsasamullasitāsyā prabhāvatī śukamapṛcchat | tadā  śuko babhāṣe | devi yathā govindo brāhmaṇo nijaṃ prayojanaṃ saṃsādhya punarapyātmano vastraṃ gṛhītavāntathā kartuṃ pārayati yadi bhavatī tadā vidhīyatām | iti śrutvā prabhāvatī govindacaritaṃ vyāvarṇayatu bhavāniti vyāhārṣīcchukam | tatastattvārthavidāha vihaṃgaḥ | ākarṇaya prabhāvati | janasthāne nagare  govindanāmā brāhmaṇaḥ | tasya grāmasyādhipaḥ | sa tu śrīkṛṣṇadarśananimittaṃ dvāravatīmagacchat | sa tu   śrīkṛṣṇāddhanaṃ vidhāya parameśvaroddeśena dhanādinā śrīkṛṣṇaparitoṣakaraṃ bhaktiviśeṣaṃ saṃpādya katicana   dināni sthitvā punarāgacchanmārge dasyubhirluṇṭhitasarvasvo grāmamekamāsadat | tadgrāmasamīpe kṣetrasīmāṃ   dṛṣṭvā tathā tatpālikāṃ bālavidhavāṃ dṛṣṭvā mañcopari sthitāṃ vihagānvitrāsayantīṃ mārgaparisaravartinastarostale śrānto niṣasāda | svaskandhasthāṃ bhastrāmadhastādvidhāya hari hari śrīkṛṣṇa dvārakānāthetyādidevanāmāni vyāharamāṇo bhastrāgranthiṃ visrasya śrīkṛṣṇasya mahāprasādaṃ gṛhṇīdhvamityabhidhāya  tasyai śrīkṛṣṇasya śeṣaṃ prāyacchat | tatropaviśya vidhavāyā vāsanānusāriṇīṃ vārttāṃ vidhātuṃ prāvartiṣṭa |   tathārūpānpañcaṣaṭśabdānuccārya punarapyabravītsvasamīhitam | ahaṃ śrīkṛṣṇadarśananimittaṃ dvāravatīṃ gatvā   samāgacchannasmi | grāmānnijānnirgatya mamāṣṭamāsā ajāyanta | mameyaṃ prāvaraṇapaṭī vidyotate tāṃ bhavatyai   pradāsyāmi | śrīkṛṣṇanāthaḥ prītimavāpsyati | mahyamekavāraṃ bharatapañcaśaranarapatitaruṇataraśaśāṅkurameduraśaradārambhajṛmbhamāṇacandrakiraṇakorakakomalāmalinatānirasanakovidāndaśanamayūkhānkirantī vitara  suratamityabhidhāya nijalocanagocarībhūtapañcaśaranarapaticaturahṛdayacāturyasahacaranavīnavaidhavyadīkṣādānadattavidhānāṃ rayanirastavisṛtasamastaviśvastāṃ praśastestasyāścaraṇasarasiruhamadhukarāyamāṇamastakastāṃ pradakṣiṇīkṛtya prāṇaṃsīt | tadanu praṇipātaparāyaṇā sahasaivotthātuṃ necchati sma | balādanicchantyā bālavidhavāyā  bahuvidhapādapadmaparicaryāparicayacāturīṃ pracurīkurvāṇastaruṇakaruṇāpariṇatavacanāni vyāharamāṇo 'navaratanirayadvāranirodhanapidhānaparataradvāravatīpuravarādhipamadhumathanaśaraṇacaraṇanirvarṇanajanitāgragaṇyapuṇyāpaṇasamarpaṇakṛpaṇamānaso dvipaṭīmātraṃ dhanaṃ tasyai samarpyedamasmadabhyarthanaṃ nānyathā kartuṃ yuktamityaprākṣīt |  tadanusaraṇanipuṇakaruṇavacananicayaparicayapeśale tasmiṃstadīyadayāparādhīnaṃ mānasamāsīdāsīnāyāḥ |   tadā sā vyacīcaradvyabhicaraṇācaraṇāya | prāyeṇa kusumaśaraprahāramūrcchito mandākṣaṃ drāvayet |  </p>
      <h2 id="368,12">368,12</h2>
      <div class="lg" style="padding-left: 2em;">
        <p>tato 'bhyadhāt |</p>
        <span>ārteṣu dīyate dānaṃ śūnyaliṅgasya pūjanam |</span>
        <span>anāthapretasaṃskāramaśvamedhaphalaṃ labhet ||</span>
      </div>
      <h2 id="368,14">368,14</h2>
      <p>iti vicārapadavīmavagāhamānā tanmānasaṃ caritārthayati sma | tathā ca vyavasite nijapaṭīpaṭīyasīṃ  cintāṃ cikīrṣuḥ kiṃcitkālamasthāt | tarhi prabhāvati tvamapyabhidhehi | kenopāyaprakalpanena sa govindo   nijāṃ prāvaraṇapaṭīyasīṃ paṭīmapāhārṣīt | iti patatrisamabhihitaṃ tadavagatya prabhāvatyapi vicāradṛśā   cāru cintayantī na tadupāyacāturyaṃ svacetanāyāmāsādayati sma | tadanu kṣaṇadāpyakṣīyata prabhāte ca   nabhogaṃ prabhāvatyabhāṣiṣṭa | mayā tu nāvabudhyate | khaga tvametadupāyanirmāṇamācakṣva | tadā śuko 'pi   cakvāṇa | tadā prabhāvati sa govindo digambaro 'mbaramaṇitāpātiśayasphuṭanmastakakaroṭīpradeśa eva   drāgājagāma grāmam | tatra ca grāmadvāri grāmamukhyāḥ pañcaṣāḥ pañcajanahitānusaraṇasariṇipārīṇāḥ   sakalayācakayāñcāpratyarpaṇakalāpārīṇā nyavātsuḥ | kaupīnamātradhanaḥ sa tu tānālokyāñjalimabadhnāt |   avahitakarṇā bhavantu bhavantaḥ | dūrādāgacchannuttareṇa mārgeṇa kṣetraṃ samīkṣya bahudhā bādhamānāṃ bubhukṣāṃ   ca nirīkṣya kṣīṇakaraṇagaṇo vālukaphalayugalamahamagrahīṣam | tāvatā padavīmetāṃ avidam | tadanu mañcamadhyāruhya kṣetraṃ rakṣantī mahilā mañcādavaruhya madīyaṃ vastramagrahīt | ahaṃ śrīdvārakāṃ gatvā śrīkṛṣṇadarśanaṃ vidhāya punarnijagrāmaṃ vrajannasmi | vastrābhāvādanāvṛtāṅgo 'smyaham | tarhi madīyaṃ sicayaṃ dāpayatetyabhidhāya samaṃ teṣāṃ purastādupāvikṣadasau | tataste tasya haste vastramadāpayan | te grāmādhīśāstasyai  akrudhyan | sa ca brāhmaṇastaiḥ prasthāpito nijanagaramārgamanvasarat | tarhi prabhāvati tvamapīdṛśopāyānusaṃdhānaṃ bobudhīṣi yadi tadā sukhena sādhaya ||  iti catuścatvāriṃśatkathā || 44 ||  </p>
      <h1 id="45">§ 45</h1>
      <h2 id="368,30">368,30</h2>
      <p>tataḥ prabhāvatyupapatyuḥ samīpagamanāya pakṣiṇamaprākṣīt | tatastayā≤ni ≥«nu»yukto dvijo vyājahāra | maticakore  sālaśreṣṭhīva dhūrtāhavaṃ pariśīlayasi yadi tadā vraja | tataḥ prabhāvatī tadvṛttāntāvagamāya śukamavocat |   tayā pṛṣṭaḥ śuko 'pyavadat | śṛṇu prabhāvati | pīḍavasināmāgrahāraḥ | tatra sālaśreṣṭhī vaṇik | sa tu   vrīhīngṛhītuṃ mahīmaṇḍanaṃ śrīpurābhidhānaṃ gacchati sma bahvīyasā vibhavena | tatra bahusīranāsīraṃ karṣajanaparivṛtaṃ mukhyaṃ kṛṣīvalaṃ nijāmbakasāṃnidhyamakarot | tena samaṃ gariṣṭhāṃ goṣṭhīṃ kurvāṇaḥ sālaśreṣṭhī taṃ  godhamārthaṃ papraccha | tato 'sau kṛṣīvalo bhaṇati sma | adyatanaṃ dinamatra nivasantu bhavantaḥ | prātardinanāthasyodaye godhūmānbhavadbhyo darśayiṣyāmi | tadarthaṃ badhnāmi | ityabhidhāya karṣako 'pi vaṇijā samaṃ svamandirameyivān | tadanu dvāvapi bhuktvaikapaṅktau sālaśreṣṭhī viśaśrāma | tadānīmasau karṣakagṛhiṇīṃ cañcaladṛgacalāṃ  gurunibirīsanitambabhārakhinnāṃ viṣamaśaraviṣamasamarābhilāṣukāṃ unnatakucakalaśasīmāsaṃvādavirāmavigalitahāralatāṃ caturacaṅkramaṇaśiñcānamaṇimañcīraravaniśamanalampaṭapadabhibhavanakalahaṃsāmanimiṣalocano  dadarśa | taddarśanādvaṇigapi smaraśarāsārasaṃhatiparihṛtadhairyaḥ kṣaṇaṃ cintālatālūtikākalitahṛdayastasthau |   taddūtīmukhavijñātanijavairasyo nijāṃ karasthitāṃ ratnamayormikāṃ tatparigrahāya dattvā pañcaśarasamarasaukhyamanvabhūt | sāpi mudrikābhilāṣaparigalitamānasā sarvāṅgasamarpaṇena tamanusasāra | tataśca suratāvasāne sālaśreṣṭhī manasi garīyāṃsaṃ viṣādamakārṣīt | siddhā pāṇisthā pṛthivīmūlyā ratnamayamudrikāpyagacchat | katamaṃ paramupāyaṃ samarpayāmīti | tarhi prabhāvatīdṛgvyavasthite sa vaṇikkena prakāreṇa nijāṃ  mudrikāmapāhārṣīt | prabhāvatī tataścāru vicāraṃ kurvāṇāpi na jānāti smopāyam | tadanu tayā pṛṣṭaḥ   śuko vyāhartumupacakrame | niśāmaya nijoparamaṇasa«ṃ»gamābhilāṣiṇi | pratyuṣasi sālaśreṣṭhī nadīmāsādya   karacaraṇādyavayavakṣālanaṃ kṛtvā racitapaṭhīralalāṭatilako grāmadvāri samāsīnaṃ kṛṣīvalavṛṣabhaṃ gatvā   vyāhṛtavānidam | vayaṃ gatvā prātarnijānanaduhaḥ samānayāmaḥ | tadanu godhūmairghoṇīrāpūrya teṣāṃ pṛṣṭheṣu   samāropya gamiṣyāmaḥ | bhavadīyayā bhāryayāsmābhiḥ samaṃ dhāraṇā niraṃdharaṇāyi | etaddhāraṇāniyamanirmāṇanimittamasmābhirnijahastamudrikā bhavadbhāryāhaste dattāsti | iti vaṇigabhihitaṃ samākarṇya karṣako  krodhamavaṣṭabhnāt | abhyadhācca | mukhye vidyamāne strīkṛtavyavahārasyā≤pra≥«prā»māṇyaprasaṃgāt | paśya tarhi tasyā etāvatī sattā | svatantratā kutratyā yanmayā vinā vyavahāravidhānasāmarthyam | tadā sa sāsūyaḥ kṛṣīvalaḥ  saṃnidhāvavasthāyinaṃ nijatanayaṃ jagāda | yāhi tvaṃ gṛhāngatvā bhavajjananyāḥ sakāśādetanmudrikāṃ pratyarpaya |   tato 'sau tathā kṛtavānpiturājñayā | tarhi prabhāvati tvamapyetādṛśaṃ saṃvidvilāsaṃ parikalayasi yadi   tadvidhāne samunmiṣa ||   iti pañcacatvāriṃśatkathā || 45 ||  </p>
      <h1 id="46">§ 46</h1>
      <h2 id="369,21">369,21</h2>
      <p>punaḥ prabhāvatī iyāsuruparamaṇasamīpaṃ pakṣiṇaṃ paryacinot | tadā so 'pyavadat | re buddhimatīvottaraṃ  vyatyayituṃ yadi nāṭayasi tadā sādhyatāṃ nāma | tadā prabhāvatī babhāṣe | buddhimatī kathamuttaraṃ vyatyayati   sma | tadvṛttāntaṃ bhavānekadā āvedayatu | tacchrutvā śuko 'pyakathayat | maṅgalapurāhvaye grāme kalitanāmā   karṣakaḥ | tasya jāyā buddhimatī | saikadā bhartāraṃ vyāhārṣīt | bhavadbhirmatparidhānanimittaṃ dukūlamekamānayanīyam | tacchrutvā kṛṣīvalo 'yaṃ vācaṃ prāyacchat | vayaṃ kṛṣidhanāḥ kuṭumbinaḥ | kārpāsā≤nyie≥«nye»va vastrāṇi  paridhīyante 'smādṛśaiḥ | tvaṃ paṭṭadukūlena kariṣyasi kim | tadabhihitaṃ niśamya sā buddhimatī maunamavalambinyeva tasthau | tata ekasmindivase puradvāri sarvāḥ prajāḥ samāsīnāstiṣṭhanti | so 'pyekatastāsāṃ  prajānāṃ mukhyabhūtaḥ paṭṭakila āsīno vartate | tadānīṃ sā nijatanayaṃ tadāhvānāya prāhiṇot | yāhi   re tvam | tatra gatvā nijajanakamevaṃ vāvadīhi yadvilepikā niṣpannāsti | bhavanto bhojanakaraṇāya   samāhūtāḥ santi | tadā tadapatyaṃ tadupāntikaṃ gatvā tathaiva vyāharati sma | tathāhūtena tena vacasā sa   kṛṣīvalo manasyātmīye bhṛśaṃ jihrāya | tadvacanamenamagṛṇot | gṛhānāgatavān | itare tatropaveśinaḥ sarve   parasparaṃ jahasuḥ | evaṃvidhasyārthavādaḥ | kiṃ gṛhe vilepikāyā bhojanavidhiḥ | itthaṃ tasya paṭṭakilasya sarve   'pi hasanti sma | tadanu buddhimatyai so 'krudhyat | tadā sā vāco yuktimullāsayati sma | bhavādṛśāṃ   kuṭumbināṃ kṛṣijīvināṃ kiṃ nāma mandākṣabhayam | iti śrutvāsau jahāsa jagāda ca | tasminnasmadabhihite na vacanīyatāsmāsvāpapāta | vayaṃ bhavatyāḥ paridhānāya dukūlamekaṃ sādhīyo nayiṣyāmaḥ | ekadā  bhavatyā idamabhihitaṃ anyathārthābhivyañjakaṃ yuktiviśeṣeṇa prakalpayitavyam | madīyahrīrāhityāyaivaṃ tvayābhidhātavyam | tarhi prabhāvati vyāharatu bhavatī | kenopāyālambanena sā taṃ kaṣṭaṃ vinivartitavatī | tadā  śukapṛṣṭā prabhāvatī vicāraparavaśāyattaṃ manaḥ kurvāṇāpi na mānase tannirdhāraṃ jānāti śukameva punaḥ   praśnīkaroti sma | śuko 'vadat | tadā tayā buddhimatyā gṛhe 'nnapākā vividhāḥ sādhitāḥ | pūrvameva   bhartari saṃketaṃ sūcayāmāsa | tvayādya prajābhiḥ samastābhiḥ samaṃ tasmingrāmadvāri samāsāditavyam | vilepikā niṣyannāstītyabhidhāyāhaṃ punarapatyaṃ bhavataḥ samīpe prasthāpayiṣyāmi tvāmākārayitum | tadānīṃ  bhavatā arthiprajā abhidhātavyāḥ | āgacchata sarve 'pi sahasaiva vilepikāṃ bhuñjīmahi | iti vyāhṛtya   sarve 'pi sakhāyaḥ mahānasamānetavyāḥ | iti kṛtasaṃketaḥ pūrvaṃ paṭṭakilaḥ prajābhiḥ samastābhiḥ sameto   grāmadvāri samāviśat | tadā sā nijaṃ sutaṃ punarapi pita ehi vilepikā siddhāsti bhojanāyāgacchatetyabhidhāya prāsthāpayat | sa tu piturantikamupetya tathaivābhihitavān | so 'pi samastāḥ prajāstathaivābhihitavān | āgacchata sarve 'pi sahasaiva vilepikāmabhyavaharāmaḥ | tadāśrutya te sarve 'pi kautukālokanaparāḥ saṃbhūya samāgacchannabhyavaharaṇāya | tadānīmannāni vividhāni nānāprakārāḥ pākaviśeṣāśca  niṣpannāḥ santi | tattathāvidhaṃ divyānnāhāraṃ sarve 'pi saṃbhūya kṛtavantaḥ | tadā tadvīkṣya sarve 'pi mithaḥ   procuḥ | paṭṭakilastu sādhuprakāreṇa tiṣṭhati | eteṣāmevaṃrūpasya pākaviśeṣasya vilepiketi saṃjñā | iti tena   pākaviśeṣeṇa sarve 'pi svacetasi camatkṛtavantaḥ | tarhi prabhāvatyetādṛśavacanasyaitādṛśayuktyā yadyanyathātvaṃ   prakalpayituṃ jānīṣe tadā sādhanīyaṃ svakāṅkṣitam ||   iti ṣaṭcatvāriṃśatkathā || 46 ||  </p>
      <h1 id="47">§ 47</h1>
      <h2 id="370,16">370,16</h2>
      <p>punaḥ prabhāvatī nijapreṣyopakaṇṭhaṃ jigamiṣuḥ khagaṃ vīkṣate sma | tadiṅgitajñaḥ śuko vyācaṣṭe | devi halapālavadāpatite parābhiyoge yadi vijñānaviśeṣāṅgīkāreṇa pareṣāmanyathātvasphuraṇaṃ prasañjayasi mānase  tadā svasamīhitasiddhyabhimukhībhava | tadanvabhāṣiṣṭa prabhāvatī | halapālaḥ kīdṛgvidhaṃ vijñānamāviṣkṛtavān |   tadvṛttāntamāvedayatu bhavān | tataḥ śuko vakti sma | mohanapurābhidhāne grāme pūrṇapālaḥ kṛṣīvalo nyavātsīt | tasya bhṛtyo lāṅgalaṃ vahati sma | tadabhidhānaṃ halapāla iti | tasyābhyavaharaṇāya pūrṇapālasya  tanayā kṣetre 'śanaṃ nītvā pratidinaṃ gacchati sma | tayordvayorapi tatrāmandānandasaṃdohasamudbhavaṃ nidhuvanaṃ   dhinoti | tayoścaritaṃ kṣetre parisaravartinaḥ pūrṇapālāya nyavedayan | ityekadā pūrṇapālastaccaritālokanāya   channatanurupāviśat | tadā sāpyāhāraṃ gṛhītvā samāgamat | dvayorapi saṃbhogaḥ samajāyata | taccaritaṃ pūrṇapālo vyālokamāno 'sti | halapālastu purato dṛśaṃ prādiśat | tadā pūrṇapālamāyāntaṃ lakṣayati sma |  tarhi vāvadītu prabhāvatī | halapālastu tadānīṃ kimuttaraṃ ca karoti sma | tataḥ prabhāvatī vicāraparāpi   na taduttaraṃ kalayati sma | tatastayā pṛṣṭaḥ śukastaduttaraṃ śrāvayāmāsa prabhāvatīm | he prabhāvati halapālastadā pūrṇapālamāgacchantamavekṣya pūrṇapālaputrīmabhāṣata | tvamadhomukhī svapihi | tato 'sau tasyā udaraṃ  pāṇibhyāṃ balena saṃvāhayāmāsa | tathaiva kiṃcidekākī vyāharati sma | jājvalītu jīvitaṃ māmakīnam |   na kadāpi dāridryasya daridratāmadrākṣam | dine tu lāṅgalaṃ vāhayāmi yāminyāṃ tu gavāṃ bandhanadohanādyupacāraḥ | tathā tasmādeva caturthe yāme samutthāya balīvardānāṃ cāraṇamuddiśyāraṇyamadhye saha gantavyam |  idānīmevābhyavahārṣam | tadannaṃ na yāvatā pakvāśayābhimukhaṃ prasarati sma tāvatā svāminastanayāyāḥ   svasthānāccalito granthiḥ | tasya punarapi nijasthānānayanāyābhimantraṇaṃ saṃvāhanādi vidhātavyam | etasyā   udaramapi mardanīyam | ityetadbahvāyāso mayā sādhayitumaśakyaḥ | adya svāmī samāgamiṣyati | tadānīmahaṃ tasya purastātsevāṃ vihāya yathāgataṃ gamiṣyāmi | sa tu pūrṇapālo 'pyalakṣitastāni vacanāni  śṛṇvannāste | tadanu svamanasi jagāda | varāko 'yaṃ satyacaritra eva | etasya kaṣṭaṃ bahu kila | idānīṃ   saṃvahannastyudarametasyāḥ | etaddṛṣṭvaiva manuṣyā na jānate kimapi kimapi jalpanti | tato 'sau halapālamānītavān | tarhi prabhāvati tvamapyetādṛśaṃ vijñānacāturyaṃ yadi jānāsi tadānīṃ svābhilaṣitasiṣādhayiṣāyāmudyamamavalambasva ||  iti saptacatvāriṃśatkathā || 47 ||  </p>
      <h1 id="48">§ 48</h1>
      <h2 id="371,4">371,4</h2>
      <p>tataḥ punaḥ prabhāvatī vinayakandarpasamīpamiyāsuḥ pataṃgapuṃgavamavocat | so 'pyavadat | devi priyaṃvadavadupāyāntaraṃ prapañcayasi yadi tato 'bhiyuṅkṣva | sā kīdṛk caritamiti śukamanvayuṅkta | so 'pi tadāvivedayiṣustāmabhāṣiṣṭa | śṛṇu devi prabhāvati | vinodapuraṃ nāma nagaram | tatra priyaṃvadanāmā vaṇik | tasya  saṃpattiḥ śanaiḥ śanaiḥ paryahīyata | tata udyamanirmāṇāya kimapi mūlasādhanavidhānāya dhanaṃ yācitavān |   tatastadgṛhītvā svayamudyamaṃ samuddiśya niragāt | tadanvasau vyavasāyaṃ vidhāya nijalohamayatulānayanāya   taddraviṇasamarpaṇāya tasya dhanikasya gṛhamagacchat | tadanvasau dhanikastulāyāmabhilāṣamakārṣīt | sa cādhamarṇaṃ jagāda | tvadīyāṃ lauhīṃ tulāṃ mūṣikā apsāsiṣuḥ | tadvacanaṃ niśamya nāsāvadhamarṇaḥ kimapi  pratyuttaraṃ tasmai prāyacchat | maunamevāvalambya sthitaḥ | tadanvabhyarṇamāgatyādhamarṇo 'bhyadhāt | tarhi svagṛhāngacchāmaḥ | tadānīmuttamarṇo vācamādade | adyaivāplavanaṃ devatāvarivasyāṃ ca vidhāya bhojanaṃ kurvantu paścātsvagṛhamaṅgīkurvantu | tadānīmasau tatraiva sarvaṃ prītyavasādanāyāvasānaṃ cakāra | tadanu gṛhāgamanasamaye  dhanikasya pumapatyaṃ dvāri dīpyatkaṭyāmadhiropya sarveṣāṃ paśyatāṃ nijagṛhānuddiśya niragāt | tadanvādāya   tadapatyaṃ bhūmigṛhe sthāpitavān | iti tadapatyasya mātṛpitṛsakhibandhuvarga anvīkṣaṇāya prayatate | tadapatyaṃ   na dṛśyata ityudghoṣaḥ sarvatrāpi prasarīsarīti sma | tadā tatprativeśinī mahilā vyāharat | bhavatāṃ yaḥ   prāhuṇikaḥ samāgataḥ sa bhavadīyamapatyaṃ gṛhītvā gatavān | tataste dhāvamānāḥ tadgṛhānagacchan | tatra   gatvā tamaprākṣuḥ | tato 'bhyadhādasau | mayā bhavadīyamapatyaṃ nāgrāhīti | tayorvivadatornabhaḥspṛśaḥ śabdaḥ   prādurabhūt | tau dvāvapi vargau vivadamānau rājakulamagātām | sa tu dhanikastadīyamapa≤tpa≥«tya»haraṇalakṣaṇaṃ   caritaṃ rājānamaśrāvayat | rājā ca tamadhamarṇamāhūyāpṛcchat | etadīyamapatyamapāhārṣīstatkimakāri   bhavatā | tarhyācakṣva prabhāvati | tadāsāvadhamarṇaḥ kimuttaramakārṣīt | tataḥ prabhāvatī vicāradattacittāpi   taduttaraṃ nākalayat | tadānīṃ śukamukhena taduttaramāviracīkaratprabhāvatī | tadānīmasau rājānaṃ vyajijñapat | ahametadīyaṃ pumapatyamahārṣam | tadahaṃ punarapyetadīyaṃ pumapatyaṃ nijasadanaṃ netumudyuktavānasmi | tāvatā  sahasā vihāyasā sametya śyena etadīyamapatyaṃ gṛhītvā gaganamārgaṃ rayādayāsīnnabhogamanaḥ | taduttaraṃ   niśamya sarve 'pi te bhūsuparvasahitā nirvarṇanaparāstadurvīpatisacivāstadapūrvamapūrvamiti vyākurvāṇāścama≤n≥«t»kurvate | tvaṃ kimetaduktamasamañjasaṃ bhāṣase | viṣkilaḥ kutrāpatyamapāharat | etadadṛṣṭapūrvamaśrutapūrvaṃ ca |  tadānīṃ sa mandamodamānaso vasudhādhipamabhyadhatta |  </p>
      <h2 id="371,28">371,28</h2>
      <div class="lg" style="padding-left: 2em;">
        <p>yata uktam |</p>
        <span>tulāṃ lohasahasrasya yatra khādanti mūṣikāḥ |</span>
        <span>gajaṃ tatra harecchyenaḥ kā kathā vada dārake ||</span>
      </div>
      <h2 id="371,30">371,30</h2>
      <p>tataste punarevamavādiṣurvidvāṃsaḥ | tvaṃ kimetadabhidadhāno 'si | ṛjuvacobhirāvedaya | tadanu tulāvṛttāntamāditaḥprabhṛti tebhyo nyavīvidat | tadanu medinīnāyakastadvṛttāntāvagamāduttamarṇāyākrudhyat | tadīyāṃ  lauhīṃ tulāṃ tasmai dāpayāmāsa | tarhi prabhāvati tvamapyetādṛśopāyaracanaṃ prapañcayasi yadi tadānīṃ   svakāryasādhane dhṛtāvadhānā bhava ||   ityaṣṭacatvāriṃśatkathā || 48 ||  </p>
      <h1 id="49">§ 49</h1>
      <h2 id="371,35">371,35</h2>
      <p>punaḥ prabhāvatyā pṛṣṭaḥ śukaḥ pratyāha | devi mantrasārabrāhmaṇavatsaṃkocāpāte nistarituṃ yadi pārayasi  tadānīṃ sādhaya samīhitam | tataḥ prabhāvatī pratyuvāca | mantrasāraḥ kathaṃ saṃkīrṇaṃ nistīrṇavān | vyāvarṇaya   tadvṛttāntam | tataḥ śuko 'vadat | ākarṇaya prabhāvati | surābhavananāmni nagare candraśekharo nāma rājā   rājyaṃ praśāsti | tasya kumārī malamañjarī | tasmingrāme mantrasāranāmāgrajanmā bhikṣāvṛttyā jīvati |   kasyacinmastakamudarādikaṃ yadi vyathate tadānīṃ jalaṃ vibhūtiṃ vābhimantrya prayacchati | itthaṃ bālakānāṃ   grahanigrahādikaraṇena grāmamadhyagatāḥ kṛśamadhyāḥ striyastaṃ bhajante | na jānāti kiṃcanāpi paraṃ dhārṣṭyāvalambanena tiṣṭhatyasau | iti sati rājñaḥ kumārīgale granthisaṃvidhānakamudabhūt | tadapakaraṇāyānekaśo  bhiṣajaśca mantravādinaśca samāhūtāḥ paraṃ na kasyāpi sāmarthyena sa vraṇa upaśāntiṃ prāpnoti | asādhyo   'yaṃ vraṇa ityabhidhāya sarve 'pi cikitsakāstāṃ tatyajuḥ | tato rājā paṭahodghoṣapuraḥsaraṃ sarvamapi   lokamityaśrāvayat | yo madīyāyāḥ kumāryāḥ vraṇāpakaraṇaṃ kariṣyati tasmai suvarṇānāṃ sahasraṃ prayacchāmi | iti vārttāṃ varavarṇinī mantrasārasya strī vīthīṣvaśrauṣīt | sā tatra gatvā teṣāṃ purastātpratijñāpuraḥsaramabhāṣata | madīyo bhartā kumāryā vraṇāpakaraṇaṃ kariṣyati | tadā rājā tayā saha nijānbhaṭānprāhiṇottamānetum | tadvīkṣya mantrasāro nijāṃ bhāryāṃ vyājahāra | kimetaditi | tatastayā tadvṛttāntamāveditaṃ tasmai | tato 'bhyadhāt | pāpanirate tvayātyantamasamañjasametadvihitam | ahaṃ kimapi na jānāno  'smi yenauṣadhaviśeṣaṃ prayokṣyāmi | tvayāyaṃ mahānanartha āpāditaḥ | ityabhidhāya cintāṃ kartuṃ prāvartata |   tato brāhmaṇī tamabhāṇīt | cintā kasmātkriyate | etasyāṃ jagatyāṃ jānīta evaṃvidhaḥ ko nāma vidyate |   samasto 'pyalīkaparikalpitaḥ | tarhi bhavanto 'pi tatra gatvā rājānaṃ saṃgatya kumāryā granthiṃ nirīkṣya   mantrābhimantraṇaṃ vidhāya punarapi svagṛhamāgacchantu | dinadvayena kumāryā ullāghatā bhaviṣyati bhavatāṃ   ca yaśaḥ pṛthivīmānamāpatsyate | atha yadi sādhu na bhaviṣyati kumāryāstadānīmāyuṣa upari prakṣipyate |   etattā bhavadbhiṣajāṃ svabhāvavyavahāra iti yuktiviśeṣaiḥ sā tasya patnī mantrasāraṃ dṛḍhīcakāra | tato   mantrasāra iṣṭadevatāṃ saṃsmṛtya niragānnaranāthadarśanāya | rājānaṃ dṛṣṭavān | rājā ca tasmai kumāryā galagranthimadarśayat | tarhyācakṣva prabhāvati | evaṃvidhe samaye sa mantrasāraḥ kamupāyamakārṣīt | tataḥ prabhāvatī  vitīrṇacittā tadvicāraviracanāyāṃ prāvartata | tatsvarūpaṃ naivājñāsīt | tato rātrirapi paryahīyata śukaṃ   cāprākṣīt | śuko 'pyavadat | tadānīmasau mantrasāro brāhmaṇo darbhaśikhāṃ gṛhītvā kumāryā vraṇābhimantraṇāya prāvartata | sa ca mantro 'rthadvārānnirdiśyate | oṃ namaścāmuṇḍe svāmini | tvaṃ tu madīyā svāminī | caṇḍālabrāhmaṇi mayyanarthamāpāditam | etasmātsaṃkaṭānmāmākarṣayasi tadānīṃ madīyajana iti  bhavasi | avāgvadane maunamālambini svāhā | etādṛśaṃ mantraṃ vyāhartuṃ pravṛttaḥ | sā ca rājakumārī tasya   mantrasārasya mantramaśṛṇot | tanmantraśravaṇādeva tasyā rājakumāryā hāsyayuktamāsyaṃ prāvartata | tatastasyā   hāsyāviṣkaraṇādrājakumāryā galasaṃkucitāḥ sirāḥ samudbhūtabalādudākṛṣṭāḥ | tasminsamaye sa vraṇaḥ saṃjātapāko 'bhavat | nāsikāsamākarṣaṇabalādvraṇamapyabhinat | tanmadhyagataṃ pūyakalilaṃ sarvamapi nirakrāmattasyāśca  svāsthyamajāyata | tadā rājā taṃ saṃmānayāmāsa | tarhi prabhāvati sāyāsamīdṛśamativartituṃ prabhavasi   cettadā vidhatsva nijābhimatam ||   ityekonapañcāśatkathā || 49 ||  </p>
      <h1 id="50">§ 50</h1>
      <h2 id="372,32">372,32</h2>
      <p>punaḥ prabhāvatī jāravasatiṃ sisīrṣuḥ śakuniṃ praśnātithīcakāra | śuko 'bhyadhāt | devi bālakṛṣṇavaduttaravinimayaṃ kartumīśiṣe yadi tadānīmādaro vidhīyatām | prabhāvatī jagāda śukam | tadbhavānbālakṛṣṇottaravinimayacaritaṃ brūhīti | tadānīṃ śukaḥ provāca | govardhananagare lakṣmīnārāyaṇasya mahānprāsādo 'sti |  tasya paricaryākaro devadharanāmā brāhmaṇaḥ | tasya pañcavarṣīyaḥ putraḥ | tasya bālakṛṣṇa iti nāmadheyam |   tasya jananī saṃtasthau | paścāddevadharaḥ pramītabhāryaḥ punarapyātmānamudvāhitavān | sā ca bālakṛṣṇasya sapatnī   jananī bālakṛṣṇaṃ sarvadaivāvajānīte | tasyānnaudanādisaukaryamapi na karoti | tadānīṃ bālakṛṣṇastatkṛtāvajñānaṃ pituragre proktavān | tadāsau tasyāḥ prītyā putrāvajñāparihāraviṣayaṃ na kimapi vyāharati  sma | iti sati sa bālakṛṣṇo 'pyacintayat | ataḥ paraṃ kaḥ prakāraḥ kartavyaḥ | pitāpi tāvadasmadīyaṃ   pāramatyaṃ niravadati etasyāḥ prītiprakarṣollāsena | tasyai hi snehasyāsya bhaṅgopāyamāracayāmi | etāvatā   prayojanamidamasmadīyaṃ svata eva setsyati | tadanvekasmindine bālakṛṣṇo nijajanakamabhivīkṣya tatsaṃnidhānaṃ gatvā babhāṣe | tāta tava purastātkiṃ vyāharāmi | pitrābhidhatsveti bhaṇite jagāda bālakṛṣṇaḥ |  asmākaṃ dvitīyo janako 'sti | yathā tvaṃ karoṣi tathaivāsau karoti pratyaham | tadā vyājahāra janakaḥ |   tamapi mahyamekadā darśayiṣyasi | bālakṛṣṇo lalāpa | kasmiṃściddivase tubhyamapi darśayiṣyāmītyabhidhāya   maunamevāste | tadanu devadharasya hṛdaye vicikitsodiyāya | manogatamuvāca | strīṇāṃ caritraṃ ko nāma   jñātumīṣṭe | na kasyāpi striyo 'vaśyaṃ vaśyā bhaveyuḥ |  </p>
      <h2 id="373,10">373,10</h2>
      <div class="lg" style="padding-left: 2em;">
        <p>tathoktam |</p>
        <span>śāstraṃ suniścitadhiyāmapi cintanīyamārādhito 'pi nṛpatiḥ pariśaṅkanīyaḥ |</span>
        <span>aṅke sthitāpi yuvatiḥ pariśaṅkanīyā śāstre nṛpe ca yuvatau ca kuto vaśitvam ||</span>
      </div>
      <h2 id="373,14">373,14</h2>
      <p>apatyaṃ yatkimapi vadati so 'pi śabdo na nirmūlo bhavitumarhati | tasya kathaṃcidabhiprāyo vidyate |  iti manasi niścitya tasyāṃ bhāryāyāṃ purātanīṃ prītiṃ parihṛtya gālīvitaraṇatāḍanādinātiroṣabhāvaṃ   prāduṣkṛtya pravartamāno 'sti | tadā tasya bhāryā vicāradattacittā prāvartata | mamoparyetādṛśo 'nanyasādhāraṇapremāsya patyurāsīt | sa tvetasya bālakṛṣṇavyasanena parāhataḥ | tasmādamumevābhyakṣayāmi | tato  yathā hyayaṃ sādhurbhavati tathā kaṃcana prakāraṃ kariṣyāmi | tataḥ sā taṃ bālakṛṣṇaṃ saṃnidhāvājuhāva |   tadanvavādīcca | tvaṃ madīyastātaḥ | yadā mama śreyaḥ kariṣyasi tadānīṃ tava samīhitaṃ kariṣyāmi | tato   'bhyadhādbālakṛṣṇaḥ | tava kutratyaṃ śreyaḥ | itthameva bhavatyā bhavati | etāvantaṃ kālaṃ mama na kāṃcana cintāṃ   kṛtavatyasi | tadā sāpyabhāṇīt | ataḥ prabhṛtyārya tvadīyāṃ paricaryāṃ samyakkariṣyāmi | yatkimapi ramyaṃ   tadbhavate vitarāmi | etasminviṣaye madīyamasti sukṛtaṃ bhāṣaṇaṃ ca prayacchāmi | tadā sa bālakṛṣṇaḥ   tasyāḥ śreyonirmāṇaṃ svīkṛtavān | tarhi prabhāvati tvamapi vicāraya | sa bālakṛṣṇaḥ pūrvoditaṃ vacanaṃ   kathaṃ vinimayati sma | tadā prabhāvatī vicāraṇāya prāvartata paraṃ nāvajagāma | tadānīṃ pakṣiṇamaprākṣīt | so 'pyāha | prabhāvati tadānīṃ sa bālakṛṣṇaḥ pitaramāsīnamabhivīkṣya svayamapi tadupakaṇṭhamāgādityabhāṣiṣṭa | tātāsmadīyaṃ dvitīyaṃ janakaṃ bhavato darśayiṣyāmi | tadānīmabhyadhādasau | darśayeti |  ityabhidhāya darpaṇamānīya pāṇināgrahītpiturabhimukhaṃ sthāpitavān | tatratyaṃ pratibimbamadarśayat | jagāda   cedam | ekastvaṃ janako dvitīyo 'yaṃ janakaḥ | pāṇimacālayat | tadānīṃ pratibimbasyāpi vepate sma   pāṇiḥ | tataścāvocat | idaṃ tatsa bhavati | yathaiva bhavānkurvāṇo 'sti tathaivāyamapi karoti | tadānīṃ   tadudīraṇāttasya manaḥsthito vikalpaḥ paryakṣīyata | tarhi prabhāvati tvamapītthamuttaraṃ vyatyayasi yadi   tadānīṃ sādhayātmānaṃ svamanorathasādhanāya ||   iti pañcāśatkathā || 50 ||  </p>
      <h1 id="51">§ 51</h1>
      <h2 id="373,33">373,33</h2>
      <p>punaḥ prabhāvatī pakṣiṇaṃ praśnayati sma | tato 'vadadasāvapi | devi prabhāvati bahubuddhiḥ prakṛtiḥ pārthivasyāyāsamapacakāra | tādṛśaṃ yuktiviśeṣaṃ prayuṇakti bhavatī yadi tadānīṃ gamanamaṅgīkurutāt |  tanniśamya prabhāvatī śukaṃ bahubuddhivṛttāntaṃ pṛcchati | tatastadāvivarṇayiṣuḥ patatrī girāṃ grathanena prabhāvatīṃ prīṇayāmāsa | pratāpapurābhidhāne nagare bharatācāryanāmadheyo nareśvaraḥ | tasyāmātyo bahubuddhināmā | tasyāmātyasya saṃgīte sarvadā vyasanamaharniśaṃ gāyakebhyo geyamākarṇayannavatiṣṭhate | ekasmindivase  mātaṅgā gāyanto 'bhūvan | teṣāṃ madhye kokilānāmadheyā gāyakī gāyantyabhūdekākinī | tasyāṃ gāyantyāṃ   kaścidadṛṣṭapūrvo layāvirbhāvo 'jāyata | tadgīte bharatā api tadekatānatāvasthyāvalambanā eva sarve   parihṛtabahirabahirvṛttayo 'vatasthire | rājño 'pi mānasaṃ nitarāṃ samatuṣyat | tatastasyā mātaṅgyā upari   pārthivasya mānasaṃ madanoditvaradīpitodbhūtadhūmasamūhādhyāsitaṃ tiraskṛtapravekavivekavigalitanijābhimānābhivyaktakaṃ taralitavilāsābhiprāyamajāyata | tasyaivaṃ sati kiṃ vidhīyate | tadāmātyo 'tyantagatyantarajño  jagāda kṣitipākaśāsanam | deva vāsanānāśaḥ sarvadā bhavituṃ na dātavyaḥ | tasyāḥ pūraṇaṃ sarvadā kartavyameva |   bhavanto rājānaḥ | bhavatāṃ kimatiprāṇabādhāpare vidhau vidheyaṃ kutrāpi vyavasthāpitamasti | paścādetāvata   eva pārthakyena kimāpattiṣṭhatītyabhidhāya mahīpaterākāṅkṣāmapoṣayat | tadā rājā pradhānaṃ vyādideśa |   pradoṣasamaye tvayaināṃ gṛhītvā samāgantavyamamuṣminpradeśaviśeṣe | tadā rājādeśaṃ śirasyādhāya niragātsacivaḥ | tarhyācakṣva prabhāvati tamupāyam | kena prakāreṇa paryahārṣīdamātyaḥ | tataḥ śukoktyā prabhāvatī  vicārasamarpitahṛdayābhavat | punarnāvāgacchat | tataḥ śukamaprākṣītso 'pi nyavādīt | prabhāvati tadānīṃ   sacivaḥ pārthivena pūrvaṃ parihṛtāyā rājñyāḥ samīpaṃ saṃprāpya tāmavocat | adya bhavatīnāṃ viṣaye naranātho   'smābhirvijñaptaḥ saṃbhūya sarvairapi rājño 'pi mānase yathā bhavatīṣu sneha utpadyate tathaiva samāpādayāmahi | bhavatībhyaścitraśālaikā dāpitā vidyate | bhavatībhiradya kṛtaprasādhanābhiḥ pradoṣasamaye tatra gantavyam |  ityabhidhāya citraśālāyāmetasyāṃ saṃdhyāsamaye tāmanaiṣīdamātyavṛddhaḥ | tasyai rājñyai mātaṅgyā iva vastrāṇi   tādṛśamevālaṃkāraṃ pradāyābhidadhau | tatra rājā bhavatībhyo vasanāni bhūṣaṇāni ca dattvā prātiṣṭhipat |   iti tatratyamaśeṣaṃ vidheyaviśeṣaṃ sajjīkṛtya niragādagādhabuddhiḥ | tadanu gatvā rājānaṃ vyajijñapat | deva   śrīmatā yadādiṣṭamabhūttatsarvamapi nirvartitam | tasyāṃ citraśālāyāṃ samānītāsti | sa tadanu rājā   tatra gatavān | manmathapramathitamanā manorathaistāmajahāt | tadanu madanamārgaṇamohamahormivegabhaṅge vicārapuraskṛto 'vanīśvarastadānīmeva citraśālāyā bahirniragamat | tadā sacivaṃ vyājahāra | māṃ mā  sprākṣīḥ parato yāhīti | tataḥ saciva uvāca | kimetatsvāmin | tadābhāṇīddharaṇīnāthaḥ | mamaitāvānanarthaḥ samajīghaṭat | ataḥ paraṃ dehāvasānameva prāyaścittaṃ gṛhṇīmahi | iti śrutvā tadocivānsacivaḥ |  mayi saṃnidhānānusāriṇi yadi mahīnāthapramāda āpatiṣyati tadānīṃ so 'mātyaḥ kīdṛkprakāraḥ |   samasto 'pyupāyo nirapāyatayā parihṛtasarpaḥ | tadā jagāda rājā sacivam | *** | tadānīṃ dīpamānīya tāṃ rājñīṃ rājño locanagocarīṃ cakāra | tadālokya naranātho 'pi saṃtoṣaparavaśaḥ sthitavān |  avocacca | bahubuddhināmadheyaṃ bhavata eva yujyate netarasya | tarhi prabhāvati buddhiviśeṣamevaṃ pariśīlayasi   yadi tadānīṃ sādhaya ||   ityekapañcāśatkathā || 51 ||  </p>
      <h1 id="52">§ 52</h1>
      <h2 id="374,30">374,30</h2>
      <p>punaḥ prabhāvatī pṛṣṭavatī patatriṇam | tadanvasāvapyavocat | devi vyāghramāriṇīva saṃkīrṇanistaraṇe pragalbhase  yadi tadānīmanusaṃdhatsva | tataḥ prabhāvatyā pṛṣṭaḥ śuko vyāghrahantrīvṛttāntaṃ prabhāvatīmaśrāvayat | ākarṇaya   prabhāvati | viśālapurābhidhānaṃ nagaram | tatra vicāravīro rājā | tasya karmakāro jagandhanāmadheyaḥ |   tasya gṛhiṇī kalahapriyā vyāghrahantrī | sāharniśaṃ bhartrā samaṃ kalahaṃ karoti | bhartā yadā gṛhamāgacchati   bhoktumupaviśati tāvatā tasminsamaye kiṃcidavidyamānameva kalahabījamupāsyati kṣaṇamātramapi sā   sukhenāvasthātuṃ notsahate |  </p>
      <h2 id="374,36">374,36</h2>
      <div class="lg" style="padding-left: 2em;">
        <p>yata uktam |</p>
        <span>yasya bhāryā virūpākṣī kaśmalā kalahapriyā |</span>
        <span>uttarottaravaktrī ca sā jarā na jarā jarā ||</span>
      </div>
      <h2 id="375,1">375,1</h2>
      <p>ityabhidhāya sa tāṃ nirakāsayat | sa tāmapatyadvayasahitāṃ paryatyajat | parityāgavisaṃvidho na kaścana  saṃbandho 'styataḥ paramityabhidhāya pradattavān | itthaṃ tadvisṛṣṭā sāpatyamekaṃ kaṭyāmabhiropyaikaṃ karāṅgulibhirādhṛtyāpatyadvayasahitā sānyasmingrāme mātṛmandiraṃ prati nirayāsīt | tato 'raṇyamadhye madhyāhne  pathi gacchantī pariśrāntā kasyacidviṭapinastale niṣasāda | tatastāmabhivīkṣya dūrādeva vyāghrastāṃ bhakṣayituṃ samāgatavān | tarhi prabhāvati tvamapi cāru vicāraya | etādṛśe samaye kamupāyamakarotsā | tadā  prabhāvatī vicāraṇāya prāvartata | na tadupāyaṃ kalayāmāsa | tāvatā tamasvinyapi prākṣīyata | tadā   prabhāte prabhāvatī tadupāyāviṣkaraṇāya śukamanuyuktavatī | so 'pi tadvyāharaṇāya kṛtaprayatno 'bhavat |   prabhāvatyākarṇaya | tadā citrakāyamāyāntaṃ lakṣīcakāra | tadā tadapatyadvayamapi peḍayā tāḍayāmāsa |   tattāḍanapīḍitaṃ dvayamapyarudat | tatastadrodanaśamanāya svayaṃ putrāvavocat | ahaṃ tāvadvyāghrahantrī yena   kenāpi prakāreṇa citrakāyadvayaṃ nihatya bhavatorāhārāya paryāptaṃ pūrayiṣyāmi | yāvatā dvitīyo   dvīpī samāgacchati tāvatainamevāgacchantaṃ mayā nihataṃ vibhajya bhakṣayatamityabhidhāya tasya puṇḍarīkasya   khaṇḍanāyākhaṇḍanavikramāpatyadvayaṃ tatra bhuvi vyavasthāpyodatiṣṭhata | tadvacanākarṇanasamanantarameva mṛgārirjīvaṃ   gṛhītvā palāyamāno niragāt | tvamapītthaṃ jānāsi cedyadi tadānīmanusara ||   iti dvipañcāśatkathā || 52 ||  </p>
      <h1 id="53">§ 53</h1>
      <h2 id="375,15">375,15</h2>
      <p>punaḥ prabhāvatī śukaṃ praṣṭuṃ prāvartata | śuko babhāṣe | devi tasyā vyāghramāryā ivopāyāntaraprayoge cāturyamudeti bhavatyā yadi tadā gantavyaṃ bhavatyā | tataḥ prabhāvatī tadvṛttāntaṃ jijñāsuḥ papraccha śukam | so  'pyavocat | śṛṇu prabhāvati | śārdūlaḥ palāyamāno gacchannasti | tadā mārge kroṣṭā dṛṣṭavān | sa ca tarakṣuṃ   babhāṣe | vyāghra devāḥ kimiti palāyamānā vartante | tadā vyāghro na vadati | tadā kroṣṭā vacanayuktibhistadbhayamapākṛtya sthirīkṛtavān citrakāyam | tava ca pṛṣṭhato na kiṃcidāgacchati | tvaṃ paśya | tvayi  kimeṣa ākasmiko bhayaḥ samudāyamānastiṣṭhati | bhayaṃ jahīhi | matpurastādācakṣva | yatkiṃcidvaiṣamyamātiṣṭhitamasti tadahaṃ yuktiviśeṣeṇāpakariṣyāmi | ityākarṇya dhairyamālambya kṣaṇaṃ tasthivānpuṇḍarīkaḥ | tasya  purataścaritaṃ vyāghrahantryāḥ prākṛtaṃ kṛtavān | tatastacchrutvā mṛgadhūrto narīnarti sma giram | yāhi purataḥ |   kena tvaṃ vyāghraḥ kṛto 'si | tattvāmahaṃ mūrkhamukhyamupalakṣaye | sā tvāṃ bhīṣayāmāsa | kutra mānuṣāścitrakāyaṃ   mārayanti | tvaṃ vṛthaiva bhītavānasi | āgaccha gacchāvastasyāḥ punarantikam | tadānīmabhyadhāddvīpī | tasmādeva   palāyase tayāhameva dhṛtvā nihantavyaḥ | tadā kroṣṭābhāṣiṣṭa | tvaṃ yadi māṃ palāyamānaṃ bruvāṇo 'si   tarhyātmano gale māmānahya tāvatā tavāpi matpalāyanaśaṅkā nivartiṣyate | tadanantaramātmano gale   sṛgālaṃ pinaddhavāñchārdūlaḥ | tato mṛgārihantrī tāvapyāgacchantau vīkṣate | prabhāvati tvamapi vicārya   vyāhara | tadānīṃ vyāghraturā kamupāyaṃ prākalpayat | tataḥ prabhāvatī prabhātaṃ pratibhāsāprabhavapratibhāvitaṃ   vidhāya yadā taduttararahasyaṃ na kalayāmāsa tadā śukaṃ papraccha sotkaṇṭhā | avadacchukaḥ | ākarṇaya   prabhāvati | sā dvīpijagdhinī mṛgadhūrtaṃ mṛgārimāgacchantamālokya kroṣṭāramabhāṣiṣṭa | are kroṣṭo pūrvasmindine tvaṃ matpurastādātmanaḥ satyasukṛtaṃ dattvā garīyasīmājñāmapi vidhāya gato 'bhūḥ | tarhīdānīṃ  kimityekameva dvīpinaṃ tvamānaiṣīḥ | ekena vyāghreṇaikasyāpatyasyodaramāpūryate | tadā dvitīyamapatyaṃ kiṃ   tvāṃ bhakṣayiṣyati | iti vacanaṃ vyāghro 'śrauṣīt | tadanantaraṃ palāyanamevākarot | tarhi prabhāvati tvamapyupāyaviśeṣaṃ pariśīlayasi yadi tadānīmanuyāhi ||  iti tripañcāśatkathā || 53 ||  </p>
      <h1 id="54">§ 54</h1>
      <h2 id="376,1">376,1</h2>
      <p>punarvyājahāra patatriṇaṃ prabhāvatī | śuko 'bravīt | tasya kroṣṭoriva yadyātmana uparyāpatitasya maraṇopadravasya  parihāropāyaṃ pariśīlayasi yadi tadānīmanumanyasva svakṛtyasamarthanam | tadākarṇya jagāda prabhāvatī | kroṣṭā   kīdṛgvidhaṃ saṃkīrṇaṃ nistīrṇavān | tadvṛttāntaṃ vāvadotu bhavān | iti prabhāvatyābhihito vihago giramujjagāra | ākarṇaya devi | dvīpī tu vegenātmano maraṇabhayātpalāyamāno 'bhavat | kroṣṭā tu tatkaṇṭhe nibaddhaḥ  kaṇṭakavisaṃkaṭāyāmākṛṣyamāṇo gātrasya samagrāmapi tvacamutkṛttya caraṇābaddhabādho bhūmerupari samākṛṣyate | tadā tādṛśāvasthāmupabhuñjānaḥ kṣaṇamātrādasavo nijā nirgamiṣyantotyetādṛśīmavasthāṃ prāptavān |  jīvaśeṣāvasthāmavalambamāno vidyate | tarhi prabhāvati tvamapyabhidhehi | tadānīṃtane tādṛśe samaye sa jambuko   dvīpigalabaddhamātmānaṃ prakāreṇa kenodamocayat | tataḥ prabhāvatī taccintayantī na viveda jambukamocanopāyam | tadā dinodaye papraccha patatriṇaṃ vyājahāra kīro 'pi | tadā kaṇṭakāṭavīmadhye samutkṛṣyamāṇaḥ  kroṣṭā vihasyāvocat | tadā vyāghro babhāṣe | sṛgāla kasmādasminsamaye hāsyāspadaṃ māṃ kṛtavānasi |   jambuko jagāda | tvadīyaṃ maurkhyamabhivīkṣya mama hāsyamajāyata | tato vyāhārṣīccitratanuḥ | kathaṃ mayi tvaṃ   maurkhyamāsañjasi | sṛgālo 'vadat | yatra yatra tvaṃ gamiṣyasi tatra tatra vyāghrahantrī samāgacchati | tvāmavaśyaṃ   bhakṣayiṣyati | tadā vyāghro vyājahāra | tvamityaṃ kena jānīṣe | tadā jagāda jambukaḥ | madīyāsṛgaktaṃ mārgaṃ   dṛṣṭvā viditavidvadgatiravaśyamāgamiṣyati vyāghraghātinī | sā samāgatyāvaśyaṃ tvāṃ mārayiṣyati | itthaṃ jānīhi | yadi bhavato jijīviṣā ca varīvartti tadānīmātmano galabaddhaṃ muñca mām | itthaṃ jambukavacanaṃ  viśvasya puṇḍarīkastatkṣaṇaṃ galasthitaṃ mṛgadhūrtamavamucyāpāsaradanyena vartmanā | tarhi prabhāvati upāyamevaṃvidhaṃ yadi bhavatī vetti tadānīṃ gamanamaṅgīkuru ||  iti catuḥpañcāśatkathā || 54 ||  </p>
      <h1 id="55">§ 55</h1>
      <h2 id="376,19">376,19</h2>
      <p>punaḥ prabhāvatī iyāsuruparamaṇasamīpaṃ nagaukasaṃ jagāda so 'pyavadat | devi viṣṇuvardhanavadātmanaḥ pratipakṣabhūtaṃ yadi parābhavituṃ jānāsi tadā yāhi | tataḥ prabhāvatī vyāhārṣīt | tadvṛttāntamācaṣṭāmiti  pakṣiṇam | tadanu śuko 'bravīt | kanyākubjānāmni nagare kaścidviṣṇuvardhano brāhmaṇaḥ | sa ca suratopabhoge 'tilampaṭaścaṇḍaśca | tasminkanyākubje na kācana kāminī kamanīyaguṇā tadīyaṃ grāmyadharmaṃ sahate |  tasminnetādṛśasāmarthye prathāmurīkaroti sma | etādṛśavāravilāsinīparivādapṛthuprathākāraṇajāgarūkā   ratipradhānā kācana gaṇikā gaṇarātrāntaraṃ kasyāṃcinniśīthinyāṃ tamājuhāva | tadāhvānasamaye viṣṇuvardhano 'bravīt | ratipriye tvayāsmadīyaṃ surataṃ soḍhuṃ na śakyate | yadi tvaṃ na sahase tadā rātrinivāsaparimitaṃ paṇaṃ dviguṇaṃ bhavatyāḥ sakāśādahaṃ grahīṣyāmi | tadā tatkuṭṭinī tadīyamiti vacanīyaṃ  svīkṛtya rātrinivāsaparimitaṃ paṇaṃ tasmādagrahīt | sa tu tasyāṃ tamasvinyāṃ ratipriyopabhogāya nyavātsīt | tadanu rātrau garīyaḥ kaṣṭaṃ pravartamānamabhūdratipriyāyāḥ | tadanu mūtrotsarjanamiṣeṇa tacchayyāyā  utthāya kuṭṭinīsaṃnidhānaṃ gatvā ratipriyā tāmevamavādīt | etadīyaṃ dhanametasmai pratyarpaya | mama prāṇāvasānapiśunaṃ nidhuvanametadīyaṃ nidarśanamujjṛmbhate | tadāvadatkuṭṭinī | mriyasva janakajāye | haste prāptaṃ  paṇaṃ kathaṃ vā pratyarpyate | tarhi paṇyāṅganānāṃ madhye tava ko nāma nāma grahīṣyati | tvaṃ punastadantikaṃ   yāhi | tatkṣaṇamātramupacāracāturyeṇa taṃ ramaya | paścādahaṃ tarumimamāruhya kukkuṭaninadaṃ bahudhā kariṣyāmi | tatastvaṃ prabhātaṃ saṃjātamityabhidhāyātmanaḥ samīpāttaṃ gamaya | tata iti kṛtaniścayā ratipriyā  viṣṇuvardhanopakaṇṭhamāgatya punaḥ suratopacāraistaṃ siṣeve | tataḥ kuṭṭinī dvāri vidyamānaṃ bilvamadhiruhya   tāmracūḍaninādānbahudhā cakāra | tadā tanninādaśravaṇādratipriyā vyājahāra priyam | idānīṃ prabhātasamayaḥ prāvartiṣṭa | bhavantastu gacchadhvamityabhidhāya ratipriyā nirajīgamat | tarhi prabhāvati bhavatyapi  vicāryabhidadhātu | viṣṇuvardhanastu tataḥ paraṃ kiṃ vyaracayat | sā tadvicāraṃ kurvāṇāpi nājñāsīt | tadā   śukaṃ papraccha | śuko 'pi nijagāda | śṛṇu prabhāvati | viṣṇuvardhanastu dvārādbahiraṅgaṇabhāge sthitvā yāvatā paśyati tāvatā rātrimapi garīyasīṃ nyaphālayat | tadānīṃ dvitīyavāraṃ kuṭṭino kukkuṭaninādaṃ  karoti sma | tadā so 'pi taccaritamadrākṣīt | tato viṣṇuvardhanaḥ karāśmabhiḥ tarusthitāṃ kuṭṭinīṃ   nihatya bhūtale nipātitavān | tadākrandamānā papāta | tadā ratipriyāpi taddeśamāgatavatī | sā ratipriyā taṃ viṣṇuvardhanaṃ kṣamasveti pādayorapatat | tvamātmīyaṃ draviṇaṃ punargṛhāṇa paramasmāsu kṛpāmutpādaya | ityabhidhāya tadīyaṃ draviṇaṃ punarasmai pratyarpayāmāsa | tarhi prabhāvati tvamapyupāyaviśeṣaṃ pariśīlayasi yadi tadānīṃ dhvaṃsatām ||  iti pañcapañcāśatkathā || 55 ||  </p>
      <h1 id="56">§ 56</h1>
      <h2 id="377,9">377,9</h2>
      <p>punaḥ prabhāvatī pṛcchati sma nabhaścaram | tataḥ so 'pi babhāṣe | devi priyajalpakavadāyāsanistaraṇaṃ jānīṣe yadi tadānīṃ samīhasva vidheyaviśeṣam | tadā prabhāvatī prājalpata | kiṃrūpamāyāsaṃ nistīrṇavānpriyajalpakaḥ | tadāvedayatutarāṃ bhavāniti tayā pṛṣṭaḥ śuko babhāṣe | avadhehi prabhāvati | āśāpūrā  nāma devatā | tatratyaḥ paricaryākaraḥ priyajalpakaḥ | tasya bhāryā karkaśānāmadheyā | sāharniśaṃ pratikṣaṇaṃ   nūtanaṃ kalahamudbhāvayati muhūrtamapi kalahavihīnā nāvatiṣṭhati | tasya dvāri pippalatarureko nivasati |   tasmiṃstarau graha eko nivasati | sa grahastasyāḥ karkaśāyā aśrāntakalahavigrahaparigṛhītavigraho durgrahagrasta   iva parityaktanijagṛho dhāvanamakārṣīt | tato grāmādbahiḥsthitaṃ śalmalīviṭapinamekamadhiruhya tasthivān |   itthaṃ bahubhirahobhiḥ priyajalpakasya manasi karkaśākalahadūṣite vairāgyamudayati sma | gṛhiṇīṃ parityajya   deśatyāgaṃ cikīrṣitavānpriyajalpakaḥ | tato 'sau nirgacchandṛṣṭavānpuradvāri tamātmano 'ṅgaṇatarusthitaṃ   graham | sa ca grahastasya priyajalpakasya pratyakṣo babhūva priyajalpakamaprākṣīt | tvaṃ jigamiṣurasi | tadā   priyajalpako jajalpa | ahaṃ mama brā≤hya≥«hma»ṇyā palāyamāno 'smi | tadā priyajalpakaśca tamavādīt | tvaṃ   ko nāma | tato graheṇābhyadhāyi | bhavadgṛhadvāristhite pippalatarau nyavatsamaham | tatratyo 'nādisiddho   'grajanmagrahaḥ sādhumantravādibhirapi nivāryamāṇo nāhaṃ nirgatavān | so 'haṃ bhavadbrāhmaṇībhayena palāyanaparāyaṇaḥ sannatraiva nivasāmi | tarhīdaṃ bhayamajāyata | idānīṃ dvāvapi samaduḥkhinau nivasāvaḥ |  ahamapi tavopakāraṃ kaṃcana kariṣyāmi | evaṃvidhastayoḥ satyavacananirṇayo 'jāyata | tadanu graho 'sāvekasyā rājakumāryāḥ samāviveśa śarīram | tadānīṃ taccikitsārthamaneke narendrā amilan | na kaścidapi  grahamapākartuṃ prabhavati | iti sati sa priyajalpako brāhmaṇastatrāgacchat | rājānaṃ sametyāvocat | ahaṃ   kumārīmullāghāṃ karomi | tadānīṃ jagāda rājā | yadi tvamasmadīyāṃ kumārīṃ nirupadravāṃ vidhāsyasi   tadānīmapi tvāṃ draviṇapūrṇamardharājyabhājaṃ vidhāsyāmi | tadāsāvabhimukhaṃ kumāryā brāhmaṇo nirīkṣitavān | tasyāṃ ca yāminyāṃ catuṣkoṇāntarvartī catuḥṣaṣṭiyoginīmaṇḍalākāraṃ prakalpya ṣoḍaśabhirupacārairdīpaśreṇībhiḥ parito bhrājamānaṃ naivedyaviśeṣaiḥ samyagabhipūjya ḍamaruninādāḍambarairambaraṃ pratidhvanibhirullekhya maṇimantrauṣadhavividhasāmagrīṃ vidhātuṃ prāvartata | tadā graho 'pi tasya nirmāṇāḍambaraṃ  nirīkṣya krodhaparavaśastasthau svamanasyabhyadhācca | ayaṃ svacāturoparītamevaṃvidhaṃ saṃbhramaṃ nirmimāṇo 'sti |   paśyāmi tāvadidametadīyaṃ sāmarthyamityabhidhāyāsau grahaḥ kenāpi prakāraviśeṣeṇa na tyajati kumārīm | tarhyācakṣva prabhāvati | sa brāhmaṇastadānīṃ kataramupāyamakalpayat | prabhāvatī tadvicāraṇāya bahudhā  prasārayāmāsa mānasaṃ paraṃ nājñāsīt | tataḥ śukamapṛcchat | tadā jagāda pataṃgo 'pi | he prabhāvati |   tadāsau brāhmaṇo grahaṃ prārthayata | ātmane satyavāgdattā tasyaiva satyatā paripālayitavyā ityevaṃvidhaṃ   mantraṃ japannasau tiṣṭhati yāvattadā brahmagrahasyodiyāya karuṇā | tadā graho 'pyavādīt | ahamenāṃ kumārīṃ   vihāya yāsyāmi | tannimittaṃ bhavate yatkimapi vitariṣyati rājā tadgṛhītvā tvaṃ sukhenāsva | ahamanyatra   gatvā kasyaciccharīre saṃcariṣyāmi | tvayā tu tatra nāgantavyam | yadi tatra tvamāgamiṣyasi tadānīṃ   tvāmeva bhakṣayiṣyāmi | ityabhidhāyaiva graho niragāt | tadānīṃ rājakumāryāḥ svāsthyamajāyata | tadā   rājāpi taṃ priyajalpakamagrajanmānamatīva saṃbhāvayanprasthāpayāmāsa | tarhi prabhāvati evaṃvidhā buddhiryadi   posphurīti bhavatyāstadā gamanamaṅgīkuru ||   iti ṣaṭpañcāśatkathā || 56 ||  </p>
      <h1 id="57">§ 57</h1>
      <h2 id="378,6">378,6</h2>
      <p>punarapi niśāsamaye prabhāvatī vinayakandarpaniveśanamiyāsuḥ vihaṃgamaṃ vākprasaṃgatamacīkarat | niśamya  tadā tāṃ prati vihaṃgo 'pyagāhata girāṃ paricayam | devi tasyaiva priyajalpakasya brāhmaṇasya puro   patitaṃ saṃkīrṇaṃ nistarituṃ pārayasi yadi tadā gantavyam | tataḥ prabhāvatī babhāṣe | sa kathaṃ saṃkīrṇaṃ   nistīrṇavān | iti tadvṛttāntamāvedayatu nāma bhavān | so 'pyavocat | prabhāvati sa tvasau priyajalpako   jagatīpativitīrṇavibhavasamudbhavaparipūrṇatayā sukhena sthātuṃ prāvartata | rājā ca rājyasyārdhaṃ prādāt |   iti satyasau brāhmagraho 'nyasya rājakumārasya kalevaraṃ prāvikṣat | tadānīṃ tasya mahībhṛto manuṣyāḥ   samāgatāstaṃ mantravādinamāhvātum | tadā sa rājā prāsthāpayattam | sa tatra gatavān | tatra tasya grahasya   darśanamaghaṭiṣṭa | tato 'sau jagāda grahaḥ | are priyajalpaka mayā tvaṃ vārito 'pi tarhi kasmādatrāgato   'si | idānīṃ tvāmevāhaṃ bhakṣayiṣyāmi prathamam | tarhi prabhāvati vāvadītu bhavatī | tadā kimuttaraṃ   vidhāya grahavigrahānmocitavānātmānam | tadā vicāraṇāya pravartate sma paraṃ tu na taduttaramajñāsīt |   tadā śukamanuyuktavatī | tadā jagāda vihagaḥ | devi tadāsau priyajalpako grahaparigṛhītavigrahaṃ grahameva   gatvāñjaliṃ baddhvā vijñāpitumādṛtavān | prabho svāminkimiti bhavānamarṣito bhavati | ahamatraikena   prayojanena samāgato 'smi | matpatnī karkaśā nāma māmatra sthitamākarṇya nijamandiraṃ parityajyātra   matsaṃnidhānamāgatavatī | tarhi madīyaṃ mitrabhūtaṃ tvāmavagatya kāṃ buddhiṃ vidadhāmīti praṣṭumāgatavān |   tarhi tvayā madvidhātavyā buddhirmahyamāvedanīyā | tadākarṇya babhāṣe grahaḥ | tvaṃ bhavaccittasamucitaṃ vidhehi |   paramahaṃ tu sthānādetasmātpalāyya gamiṣyāmi pradeśāntaramityabhidhāya rājakumāraṃ samutthāpitavān | tadā   so 'pi narapatistaṃ mantravādinaṃ yathārhamabhyarcayāmāsa | tarhi prabhāvati bhavatyapyetādṛśamāyāsamupāyaviśeṣeṇa nistarasi yadi tadā yātu bhavatī ||  iti saptapañcāśatkathā || 57 ||  </p>
      <h1 id="58">§ 58</h1>
      <h2 id="378,25">378,25</h2>
      <p>punaḥ prabhāvatī śukamaprākṣīt | śuko 'pi vyāhārṣīt | devi śakalāṭamantrivanmaticāturyaṃ caritārthayasi  yadi tataste jigamiṣā bhavatu | tadābravītprabhāvatī | śakalāṭaḥ kiṃrūpo matimatāṃ dhuri kathaṃ ślāghanīyaḥ |   tadvṛttāntamanalpamākalpakalitakalevaro jalpatu pratibhāvitīrṇamānasaḥ | tadā śuko 'bravīt | ākarṇaya   karṇaviśrāntalocane | śakalāṭo 'sau mantrī nandamahīpālasya | sa tu buddhimatāṃ dhuri dhaureyaḥ | itthaṃ tasya   tathāvidhāṃ prasiddhiṃ niśamya samyaktvāsamyaktvaparīkṣānirīkṣaṇāya vaḍabādvayaṃ na kutrāpyavayavaviśeṣe 'pi   sādṛśyādavidyamānaṃ rūpato varṇataḥ svabhāvata ākārataśca prasthāpayāmāsa darśanapātanaṃ vidhāyānyajanapadasya parivṛḍha ityabhidhāyaitayordvayormadhye kā nāma jananī tanayā ca kā | iti vivecanaṃ vidhāyāsmabhyaṃ jñāpayitavyamiti | tataste āgate abhivīkṣya sarve 'pyahamahamityātmani parīkṣāvaicakṣaṇyaṃ bibhrāṇāḥ  parivārya vīkṣituṃ prāvartiṣanta paraṃ na kaścana nirṇetumīṣṭe | rājā tadā śakalāṭanāmānamamātyaṃ vyāhṛtavān | nirdhāro 'yaṃ bhavataiva vidhātavyaḥ | itarathāsmāsvetasmādetadajñānajanitaṃ mahāmandākṣamudeṣyati |  tarhi prabhāvati tvamapi vicārya vyāhara | sa śakalāṭastadā nandanarendrasyājñāṃ śirasyādhāya kamupāyamakalpayat | tadā śukoditā prabhāvatī tadvicāraṇāya cāru cāturyaṃ dadhānāpi paraṃ na vivektuṃ  prabhavati sma | tadā śukameva punaraprākṣīt | tadā śukastadvyāharaṇāya prārambhate sma | prabhāvati maduktau   sāvadhānā bhava | tadā sa śakalāṭastadvaḍabādvayamapi saparyāṇīkṛtavān | vyāyāmaṃ garīyāṃsaṃ ca kārayāmāsa turaṃgamādibhiḥ | tadanu paryāṇe pṛthagvidhāya dāmādibandhanamapākṛtya navatṛṇameva cakitāyāṃ  medinyāṃ caraṇāya vyasrākṣīt | tadānīṃ jananī tanayāṃ rasanayā leḍhuṃ prāvartiṣṭa tanayā ca jananyāḥ   stanyaṃ pātumudayata | iti nirdhāritavānsacivacūḍāmaṇiḥ | tarhi prabhāvati tvamapyevaṃvidhaṃ kartuṃ nirṇayaṃ   pārayasi yadi tadā gamanāya yatnaṃ tanuhi ||   ityaṣṭapañcāśatkathā || 58 ||  </p>
      <h1 id="59">§ 59</h1>
      <h2 id="379,9">379,9</h2>
      <p>punaḥ prabhāvatī papraccha śukaṃ śuko 'bhyadhāt | dharmabuddhivadupāyavivecanaṃ kartumīśiṣe yadi tadānīṃ sādhayepsitam | tataḥ prabhāvatī śukaṃ dharmabuddhivṛttāntamaprākṣīt | vihago jagāda giram | kanakapurī nāma  nagarī | tatra dharmabuddhiduṣṭabuddhisaṃjñau vaṇijau | tau sahaiva samabhāgena dravyamārjayitumekavyavasāyenaiva nirgacchataḥ | tadanantaramārjayitvātmano nagaraṃ punarāgacchantau | tayoreko duṣṭabuddhirdharmabuddhiṃ babhāṣe | samagraṃ dhanaṃ  kasmādgrāme gṛhaṃ nayāvaḥ | ardhaṃ dhanaṃ dvayoḥ samabhāgāvasthitaṃ vidhāsyāvaḥ | tadardhaṃ grāmaṃ nayāvaḥ | ityabhidhāyārdhaṃ dhanaṃ tatraiva bodhivanaspatisamīpe sthāpitavantau | tadanu pāpabuddhiranyasmindine tatra gatvā  draviṇaṃ tadājahāra | taddhanamapahṛtyāparedyurdharmabuddhiṃ babhāṇa | gatvā tatra sthāpitaṃ dravyamānayāvaḥ | tadānīṃ   dvāvapi sahaiva niragātām | tatsthānamāsādya draviṇamālokiṣātām | tatra dravyamadṛṣṭvā tadā duṣṭabuddhirdharmabuddhimabhāṇīt | tvayāpahṛtaṃ dhanaṃ tvayāpahṛtaṃ dhanamityubhayorvivādaḥ prādurāsīt | tadānīṃ rājña  āvedanāya gatavantau | tadā duṣṭabuddhiśca rājānaṃ nijagāda | deva dharmabuddhirayaṃ kevalayā saṃjñayaiva parigṛhītasādhutvābhimāno madapatyānāṃ grāsamagrahīt | rājā | kaḥ sākṣī | duṣṭabuddhiḥ | etasminnarthe 'raṇyasamudbhava aśvatthavṛkṣaḥ sākṣībhāve sthitaḥ | taṃ vādayitvā sarveṣāṃ pratyayamutpādayiṣyāmi | tasya tadvacanaṃ  sarve 'pi dharmabuddhaya urarīkṛtavantaḥ | tadanu duṣṭabuddhirnijasadanamāsādya pitaraṃ pippalakoṭare prāveśayat |   tasmai ca saṃketaṃ dattavān | tataḥ prabhātasamaye saṃjāte rājapuraḥsaraḥ samasto 'pi lokastatkautukālokanāya   jagmivān | tadā tau vādiprativādinau samāgamatām | tadanu duṣṭabuddhirvyāhārṣīt | parameśvaraśrīmahāviṣṇusvarūpapippalataro yathāsti tathaiva satyatayā vyāharatu bhavān | ko nāma tava purastātsthāpitadraviṇamagrahīt | tadānīmaśvatthatarorudatiṣṭhadvarṇātmakaḥ śabdaḥ | dravyaṃ dharmabuddhinā gṛhītamiti | tadāśrutya  sarve 'pi vismayasmitamānasā avatasthire | dharmabuddhistu nigrahasthānamāsedivān | tarhyācakṣva prabhāvati |   dharmabuddhiḥ kamupāyaṃ vidhāyātmanaḥ satyamāpādayāmāsa | tadā tadvacanātprabhāvatī tadvicāraṇāya pravṛttā   na jānāti sma | tataḥ śukamapṛcchat | śuko 'pi jagāda | ākarṇaya prabhāvati | tadānīṃ dharmabuddhirvyacārayat | na tāvadvanaspatirasatyaṃ vyāharati | ayaṃ tu pippalakoṭare kamapi mānuṣaṃ niveśya tadvacanajanito  dhvanirayaṃ pratyayamāpādayati | yathārthaṃ madhyasthānamāmṛśya rājānaṃ vyajijñapat | deva kṣaṇamātramatra sthātavyam | mayā draviṇaṃ tadaśvatthakoṭare vinyastamasti | tatprabhuṇā pippalakoṭarāntaramātmīyamānuṣaṃ praveśya  viśvāsabhūtaṃ dhanamānetavyam | iti vijñāpya janamekaṃ tadantaḥ prāveśayat | tatpraviśya sa tu duṣṭabuddhipitaramapaśyat | dṛṣṭvā sa tu koṭarādavatīryāntaḥ ko vā nivasati na jāne | eka āste mānuṣaḥ | tadā rājā  koṭarāsthitaṃ balādācakarṣa | duṣṭabuddhiṃ tarjayāmāsa dharmabuddhiṃ mānayāmāsa | tarhi devi kartumetādṛśamupāyaviśeṣaṃ yadi jānīṣe tadā svacittacaritamācara ||  ityekonaṣaṣṭikathā || 59 ||  </p>
      <h1 id="60">§ 60</h1>
      <h2 id="380,1">380,1</h2>
      <p>anyedyurdināntodaye kumudakośanandinī vinayakandarpaniketanaṃ jigamiṣurdvijaṃ praśnayati | tadanvavādītpatatrī | devi jayaśrīriva buddhivaibhavaṃ pariśīlayasi yadi tadā yāhi | sā jayaśriyo vṛttāntamaprākṣīt | śuko 'pi vyājahāra | maṅgalavardhanābhidhāne nagare dhanadattābhidhāno dharādharaḥ | tasyāmātyasya  kanyā jayaśrīnāmadheyā | ekadā tu tasya narapateḥ saṃnidhau vivadamānāścatvāro deśāntarādāgatāḥ   puruṣāḥ | tadānīṃ tānapṛcchannareśvaraḥ | bhavatāṃ kiṃnibandhano vyavahāraḥ | vayaṃ deśāntaraṃ gatāḥ | ratnacatuṣṭayaṃ   ca tatrāsmābhiralambhi | tānyekatra sthāpitāni | tato rātrāvevaitasyāṃ na jānīmaḥ kimajāyata | caturṇāmasmākaṃ madhye ko nāma tāni gṛhītavān | iti niśamya vyājahāra | amātya eteṣāṃ caturṇāṃ madhye  katamo ratnānyagrahīt | tvaṃ samyagvicārya vyāharatāt | itthaṃ rājñābhihite sacivastāṃścaturo nijamandiramānayāmāsa | teṣāṃ bhojanaṃ ca viśrāmasthānaṃ ca prāyacchat | tataste pradhānasahitāścatvāro 'pyupaviviśuḥ | tataḥ sacivatanayā jayaśrīsteṣāṃ vivādaṃ pṛcchati sma | ka ete kasmātpradeśātkena prayojanaviśeṣeṇātrāgamanamakārṣuḥ | sacivasteṣāmāgamanakāraṇaṃ sarvamavādīt | tanniśamya jagāda jayaśrīḥ | ahamevāmuṣya ratnacatuṣṭayasya gṛhītāraṃ vicārayiṣyāmi | tarhi prabhāvati kenopāyena viśeṣanirṇayaṃ vidadhāti  sma ratnānām | sā vicāraṃ kurvāṇāpi nāvāgacchat | tadā śukaṃ vakti sma | śuko babhāṣe | tatasteṣāṃ   caturṇāṃ rātrāvabhyavahāro 'jāyata | tato nidrākaraṇāya pṛthakpṛthaksthāne caturo 'pi prāsthāpayat |   tadanu tamasvinyāmātmānamalaṃkṛtyaikasyopakaṇṭhamājagāma jayaśrīḥ | tāvattamavocat | mama mānasaṃ bhavaddarśanaprabhṛti smaraśarāhativikīrṇadhairyaṃ bhavati | bhavantaṃ vihāya na kaṃcidapyabhilaṣati sma | yadi pañcaśataṃ  suvarṇānāṃ mahyaṃ dāsyasi tadānīmahaṃ bhavataḥ kulapālikātvamaṅgīkaromi | so 'pyavocat | paramidānīṃ   pāṇigataṃ na kimapi dravyamasti | ahamārjayitvā bhavatyai vitariṣyāmi | tatastanniśamanātsāpi taṃ vihāya   dvitīyamanusasāra | tamapi tathaivāvocat | tataḥ so 'pi na kimapītyavocat | tathaiva tṛtīyopakaṇṭhamāseduṣī taṃ tathaivāvādīt | tataḥ saṃprati mama haste na kimapyastīti tasya vyavahāramāśrutya caturthaṃ paśyati  sma dṛśā dhairyasarvasvahāriṇyā | taṃ ca tathaiva prājalpat | tatastvasau ahaṃ pañcāśatsuvarṇaparyāptaṃ vastuviśeṣaṃ   dāsyāmi bhavatyā haste | ityabhidhāya pāṇau prādādratnacatuṣṭayaṃ tasyāḥ | sā ca tadratnacatuṣṭayaṃ gṛhītvā   adya tvasādhumuhūrtaṃ dinaṃ vartate prātastvāvayorekatropaveśanāya samyaṅmuhūrtamasti | iti tamabhidhāya   svagṛhamāgatya ratnāni janakasya haste prāyacchat | sa tu sacivastadratnacatuṣṭayaṃ gṛhītvā bhartre samarpayāmāsa | rājā tu tebhyo dattavān | tarhi prabhāvati upāyamevaṃ kalayasi yadi tarhi svasādhyasiddhau  dattāvadhānā bhava ||   iti ṣaṣṭikathā || 60 ||  </p>
      <h1 id="61">§ 61</h1>
      <h2 id="380,28">380,28</h2>
      <p>punaḥ prabhāvatī papraccha śukam | tadanu śuko babhāṣe | bhūdharabrāhmaṇavadāyāsanistaraṇe pragalbhase yadi  tadā yātu bhavatī | sā bhūdharavṛttāntaṃ vyāhareti vyāhārṣīt | śuko 'pi vakti sma | devi camatkārapuryāṃ   bhūdharanāmā brāhmaṇo nivasati | sa tu paṅguḥ | tata ekasminnavasare samastairbrāhmaṇaiḥ saha devatādarśanāya   śakaṭārūḍho niragamat | tadanu gacchatāṃ mārge dasyava udatiṣṭhan | te sarve 'pi bāndhavā dasyūndṛṣṭvāpalāyiṣata | sa tu caraṇavihīnatvātpalāyanasāmarthyamabibhrāṇastathaivāsthāt | tarhyācakṣva prabhāvati | sa tu bhūdharaḥ  kamupāyaṃ parikalpya dasyubhya ātmānamudamocayat | tadā prabhāvatī vicārayantyapi na viveda | tataḥ   pañjaragataṃ kīraṃ pṛcchati sma prabhāvatī | tato 'vadacchuko 'pi | ākarṇaya prabhāvati | sarvānsvayūthyānpalāyanaparāyaṇānmalimlucaśca dhāvato dṛṣṭvā tadanvekākyeva bhūdharo vaktumupākramata dhāvamānānpunarākārayan | aho bhavantaḥ kimiti palāyanaṃ kurvanti | tatra ca na santi paścādaśītiśataparyāptāḥ paripanthikāḥ | eteṣāṃ catuḥpañcaṣāṇāṃ bhītyā kimiti dhāvantaḥ santi | iyatāmeteṣāmahamevālam | śatahanteti  madīyaṃ virudaṃ jagati prasiddham | tadīyaṃ vacanamākarṇya corāḥ kṣaṇaṃ sthitvā taṃ vihāyaiva yathāgataṃ   niraguḥ | tarhi prabhāvatyevaṃvidhaṃ buddhivaibhavaṃ jānāsi yadi tadā sādhaya ||   ityekaṣaṣṭikathā || 61 ||  </p>
      <h1 id="62">§ 62</h1>
      <h2 id="381,4">381,4</h2>
      <p>punaḥ prabhāvatī praṣṭuṃ prāvartata śukam | śuko 'bhyadhātprabhāvatīm | bhukkuṇḍavadātmano maraṇamanyathā kartuṃ  jānīṣe yadi tadāṅgīkarotu bhavatī | tadā prabhāvatī papraccha | bhukkuṇḍa iti ko nāmāsau | kathaṃ maraṇamanyathayat | tadvṛttāntaṃ vyāharatāṃ bhavān | prabhāvatīṃ pratyavadacchukaḥ | śṛṇu prabhāvati | sarvatobhadraṃ nāma  nagaram | tatra bhukkuṇḍanāmā kitavo nivasati sa ca sarvadā dyūtena ≤iīpya≥«dīvya»ti | ekasmindine dīvyanpratikitavaiḥ parājitaḥ | teṣāmaṅgīkṛtapaṇārpaṇāya na kimapyasti | tadānīṃ cauryāya prāyatata | tadā cauryaṃ  kurvāṇo rātrirakṣakairvidhṛto 'sau | te ca taṃ rājasamakṣamāninyuḥ | rājā ca vadhāya bhaṭānādiṣṭavān |   gacchatainaṃ nītvā śūlaprotaṃ kuruta | tarhi prabhāvati bhavatyapi vyāharatu | kena prakāreṇātmano maraṇamanyathayat |   tadā prabhāvatī vicāravatyapi nājñāsīt | tadāprākṣīcchukam | so 'bravīt | ākarṇaya prabhāvati | tadā   tāṃstaskaro 'bhihitavān | rājā vyāpādayitumuditavānasti | yato rājñāmeva svābhāviko 'yaṃ dharmaḥ   paripālayitavyo duṣṭāśca niyamanīyā ityetādṛśaṃ sārāsāraṃ vicārayati mahīpatiḥ | tadānīmasāvaihikenāmuṣmikeṇa ca sukṛtena saṃyujyate | ata eva mayi daṇḍaṃ pātitavān | tatsamyagucitaṃ kṛtavānasi |  paraṃ vijñaptirekā vidyate | ahaṃ ślokamekaṃ vyāharāmi tadākarṇanāyāvadhānaṃ dātavyam |  </p>
      <h2 id="381,16">381,16</h2>
      <div class="lg" style="padding-left: 2em;">
        <span>bhaṭṭirnaṣṭo bhāraviścāpi naṣṭo bhikṣurnaṣṭo bhīmaseno 'pi naṣṭaḥ |</span>
        <span>bhukkuṇḍo 'haṃ bhūpatistvaṃ hi rājanpaṅktau bhasyāpyantakaḥ saṃniviṣṭaḥ ||</span>
      </div>
      <h2 id="381,18">381,18</h2>
      <p>rājā etasya padyasyārthaṃ vyākhyāhīti vyājahāra | tato dasyuravadat | śloko 'yaṃ bhaviṣyottarapurāṇe |  etasyāyamarthaḥ | teṣāmādivarṇī bhakāraḥ teṣu nāmasu paripāṭyāmantakaḥ saṃniviṣṭaḥ | bhaṭṭācāryamapi kalitavānkālaḥ | tadanu bhāravimapi nigīrṇavānkālaḥ | bhikṣuṃ tathā bhīmasenaṃ ca kalitavānkālaḥ | etāṃścaturo  'pyagrahītkālaḥ | bhukkuṇḍa iti madīyaṃ nāma bhūpatiriti tvadīyaṃ nāma | mayi nihate tvameka evāvaśiṣṭo 'si | yāvadahaṃ bhavataḥ purato bhavāmi na tāvatkālakalitaṃ bhayam | yathā jānāsi tathānusaṃdhehi |  tadanu nṛpatistadākarṇya manasyevameveti niścitya taṃ coramamocayat | tarhi prabhāvati etādṛśamupāyaviśeṣaṃ   yadi jānīṣe tarhi vidhehi vidheyaviśeṣam ||   iti dviṣaṣṭikathā || 62 ||  </p>
      <h1 id="63">§ 63</h1>
      <h2 id="381,26">381,26</h2>
      <p>punarapi niśāsamaye vinayakandarpasaṃnidhānagamanāya prerayāmāsa patatriṇaṃ prabhāvatī | tadā śuko 'pyabhidadhe | devi devaśarmavatsaṃkīrṇāvasarāpāte yadyuttaraṃ kartuṃ pārayasi tadā yāhi | tadā prabhāvatī babhāṣe |  devaśarmā kathaṃ saṃkīrṇaṃ nistīrṇavānuttaraviśeṣakalpanena | vyācaṣṭāṃ bhavāniti tayā pṛṣṭaḥ śuko vyācaṣṭe |   prabhāvati elānagaryāmelanāmadheyo rājā rājyaṃ praśāsti | tasya saṃdhivigrahakārī śiṣṭa eko 'bhavat |   tasya tanayo devaśarmā | sa tu pitari pramīte svakīyaṃ paurvāparyamanapekṣyānirargalo yathāruci vyavahartuṃ   prayatate | keṣāṃcidapi varṣīyasāṃ vacanaṃ na śṛṇoti | tadanvelamahīpatistamavajānāti sma | rājā tasmai na   kimapi prayacchati | itthaṃ dhanahāribhiḥ sīdatkuṭumbo 'tīva kṣāmatāmāpannaḥ | tato 'mātyo rājānaṃ   vijñaptavān | deva devaśarmāsau śrīmatāmamātyabhūtaḥ | etasya cintā na kartavyā | etasya kasminnapi kāryaviśeṣe viniyogo dātavyaḥ | yadi tadvidheyaṃ sattayā samarthitaṃ tadānīṃ purastādetadaṅgīkāraṃ puraskṛtyājīvikā kalpanīyā | tadānīmamātyavacanānnaranātho nijaprayojanasādhanāya tamādideśa | tasminpaśyati  peśīdvayamānīya bhasmanā pūrayitvopari rājamudrayā mudrayitvā devaśarmāṇamāhūya tvayā śatrusūdanamedinīpatisamīpaṃ gatvā elarājena vārṣiko daṇḍaḥ prasthāpito 'stīti abhidhāya tasmai dātavyamadaḥ  peśīdvayamityuktvā peśike te devaśarmaṇaḥ pāṇāvarpayāmāsa | tena rājñā samaṃ saujanyamatitarāmaidhiṣṭa |   tathā vidhātavyaṃ bhavateti vyāhṛtya devaśarmāṇaṃ vyasrākṣīdelamahīpatiḥ | tadā tadādeśācchatrusūdanamahīndraṃ   saṃgatya tasya purastātpeśikādvayaṃ nidhāya vijñaptavān | amuṃ vārṣikakaramelamahīpatirbhavatāṃ prasthāpayāmāsa | ityabhidhāya mudrāmunmucya paśyati peśīdvayaṃ yāvatā tāvatā bhasitapūritāntaramālakṣya śatrusūdano  medinīpatiḥ kopaparavaśo bhūtvā śiṣṭasya śiraśchettuṃ matimakārṣīt | tarhyācakṣva prabhāvati | tathāvidhe   tasminsamaye devaśarmā kaṃ prakāramacīkarat | tatastanniśamya prabhāvatī vicāracāturyaṃ bibhrāṇāpi nāvindata | tadānīmatītāyāṃ tamasvinyāṃ śukamanvayuṅkta | tataḥ śuko vyājahāra | tadānīṃ devaśarmābhidhatte |  devāsmadīyo mahīpālo yajñamakārṣīt | tatkuṇḍasaṃbhavāṃ vibhūtiṃ bhavatāmarthe prasthāpitavān | vibhūtiriyaṃ   yatra vidyate tatra daivadaśā rājyābhyudayaśca yugapatsaṃbhavataḥ | grahapīḍāśca naśyanti | śatravo 'pi mitrāṇi   bhavanti | āyuśca vardhate | etāvanto guṇā vibhūterasyā ityavadhārya elāmahīpālo yuṣmatkṛte prāhiṇot |   tadanu dūtoditaṃ niśamya samyaksamatuṣyat śatrusūdanaḥ | vavande vibhūtiṃ rājñīkumārikāṇāṃ mūrdhni prākṣipat | rājā taṃ devaśarmāṇaṃ yathāvatsaṃbhāvayāmāsa | tarhi vyāharatāt | prabhāvati tvamapyetādṛśamuttaraṃ  dātumīśiṣe yadi tadā manīṣitaṃ kuru ||   iti triṣaṣṭikathā || 63 ||  </p>
      <h1 id="64">§ 64</h1>
      <h2 id="382,17">382,17</h2>
      <p>punaḥ prabhāvatī abhāṣata nabhogaṃ śuko 'pyavadat | devi sumatiriva saṃkīrṇanistaraṇopāyaṃ yadi vetsyasi  tadābhisāra ādriyatām | prabhāvatyā pṛṣṭastadvṛttāntaṃ śuko 'pi rarāṇa | ākarṇaya devi | maṅgalapuranāmni   grāme sumatirnāma vipaṇiḥ | sa dhanārjanāyodyamamuddiśya pradeśaviśeṣe kutracidgato 'bhavat | tatra bhūridhanamārjitavānsadhanaḥ samāgacchanmadhyamārge dasyūnadrākṣīt | tarhi prabhāvati vyāhara | tadā sa kathaṃkāramupāyaviśeṣaṃ viśeṣayati sma | tadā prabhāvatī vicārya nājñāsīt | tadā prātaḥ śukamaprākṣīt | śuko 'pyavocat |  devi niśamyāvadhatsva | sa tu dasyūndṛṣṭvā samīpasthitaṃ gaṇeśaprāsādaṃ prāvikṣat | tatra gaṇeśamūrteḥ purastādupaviśya draviṇapeṭikāṃ vivṛtya tadantaḥsthitaṃ dhanaṃ bahirvidhāya pañcakīkaraṇena paṅktiṣu taddhanaṃ tyaktavān |  tato ghaṭikāṃ gṛhītvā gaṇādhipamabhyadhādvakṣyamāṇaprakāreṇa | deva vighnarāja idamātmīyaṃ dhanaṃ gṛhāṇa |   idametāvatprathato bhavato dhanam | ayaṃ lābho jātaḥ | anenaiva saṃcarataḥ catvāri hāyanānyajāyanta mama   bhavadīyāṃ sevāṃ kurvāṇasya | ahaṃ ca tava vāṇijyakartā satyamasatyaṃ sevāṃ tāvajjānāno 'smi | madīyā   sevā bhavadāyattā | etādṛśāni vacāṃsi dasyava aśrauṣuḥ | tataḥ parasparamabhidadhire | ayaṃ vaṇik devasya   vacanakartā | enaṃ yadi nirīkṣāmaḥ tadānīṃ devo 'pyasmākamupari kamapi tādṛśaṃ vighnamāpādayiṣyati   yādṛśenāsmākaṃ sarvanāśo bhavitā | ityabhidhāya vaṇijaṃ tatyajuḥ | yadi prabhāvati tvamapīdṛśopāyakaraṇavicakṣaṇāsi tadā sādhayepsitam ||  iti catuḥṣaṣṭikathā || 64 ||   (pañcaṣaṣṭiprabhṛtyaṣṭaṣaṣṭiprathamabhāgaparyantāḥ kathā na vidyante)  </p>
      <h1 id="68">§ 68</h1>
      <h2 id="382,32">382,32</h2>
      <p>* * * tasminvaṭe ulūkā nivasanti | kadācana rātrau pāraṇāya niraguḥ samantataḥ | teṣāṃ madhyādekolūko  bhrānto mārgaṃ vihāyaikasya vaṭasyopari paryapatat | tadā tatra divaso 'jāyata bhānurapyudayācalamāruroha |   divāndho gṛhṇāti nāsau rūpaṃ cakṣurbhyām | tadā vaṭasyopari kākā abhūvan | taiḥ parābhūto 'sāvulūko   jīvaśeṣo āpāditaḥ | tadanu mṛto 'yamityabhidhāya tatyajuste ulūkam | tataḥ śanaiḥ śanairulūko nijasthānamājagāma | tadanūlūkarājānaṃ vyāhārṣīt | bhavatsu sarveṣu vidyamāneṣu vāyasāḥ saṃbhūya māṃ tarjayāmāsuḥ |  tarhi bhavadbhisteṣāṃ mannimitto niṣkāsanaprakāraḥ pratyapakārasya kartuṃ śakyate yadi tarhi kriyatām |   tatastadīyaṃ vacanaṃ niśamya sarve tajjātīyā bāndhavāḥ kākānnihantumudacalan | samāgatya taṃ vṛkṣamaveṣṭayan |   tatravasatīnkākānsarvānnijaghnuḥ | tadanu sarve 'pyulūkā nirgatya nijadhānīṃ jagmuḥ | teṣāṃ madhyādeko vāyaso   'vatatāra | sarveṣu māryamāṇeṣu kākeṣvasāveka eva kutrāpi dalagahane nilīyātmānaṃ jugopa | tadanu tadāskandanaṃ dṛṣṭvā balipuṣṭānāmatikaṣṭāṃ daśāṃ manasyanubhūya kiṃciddhairyamavalambya parāmṛśya vimṛśya ca vidheyaviśeṣaṃ kimataḥ paraṃ kartuṃ śakyate | te 'smadvairiṇo bhūyāṃsaḥ pūrvakānāṃ ca vairaṃ kena buddhivistareṇa pratikartuṃ  śakyeta | ityabhidhāya teṣāṃ niśādarśināmeva pārśvaṃ vavrāja | tatra gatvā teṣāṃ purastādapatat | tadā tairavādi | kastvam | so 'bhyadhāt | bhavatāṃ śaraṇamāgato 'haṃ dāsānudāsaḥ | bhavatāmeva caraṇānmanasi dhṛtvā  samāyāsiṣam | ye ca duṣṭā bhavatāṃ vairiṇo 'bhūvaṃste sarve bhavadbhistu vyāpāditāḥ | idānīmahameka eva   dvāri sthito bhavatāṃ varivasyāṃ nirvartayiṣyāmi | nighnanti yadi nighnantu mām | yadi vā gopayanti   tadā gopayantu | taditi tasya vacanaṃ niśamya kecidavādiṣu | arirayamasmākamatīva viṣamaḥ | * * *   * * iti vyājahruḥ | kramamātro 'yaṃ tarhi kiṃ nāmāyaṃ varāko vai kariṣyati kāka iti teṣāṃ pṛthaṅmatīnāṃ   vacobhirantarmāyo 'sau tatraivātiṣṭhat | tadanu tatra sthitvā tānvyāhārṣīt | madīyaḥ kaścidupacāro bhavatāṃ   bhavitavyaḥ | ahaṃ bhavatāṃ kṛte śayyāṃ sādhīyasīṃ kalpayiṣyāmītyabhidhāya śālmalatūlena ślakṣṇena tasya   viṭapinaḥ sarvamapi koṭaraṃ pūritavān | rātrau svayaṃ dvāri nivasati | itthaṃ tṛṇādisaṃgrahaṃ ca samyakkṛtavān | tadanu kasmiṃściddine jvalantīṃ citāṃ vilokya tatratyamalātamekamāhṛtya koṭaradvāri prākṣipat |  koṭarāntargatatūlatṛṇādikaṃ dahanasādabhavat | samastānapi divāndhānadhākṣīt | itthamasau pūrvavairamasādhayat |   tarhi somadatta tādṛśaprakāro mamāpi bhaviṣyati | yena samaṃ pūrvavairamasti so 'pi na viśvasanīyaḥ ||   ityaṣṭaṣaṣṭikathā || 68 ||  </p>
      <h1 id="69">§ 69</h1>
      <h2 id="383,21">383,21</h2>
      <p>punaḥ prabhāvatī praṣṭuṃ prāvartata patatriṇam | śuko 'bhyadhāt | devi tadā sā dhūrtacakorābhihitā vārttā  somadattasya mānase na sthānamātanoti | tadanu somadattastaṃ dhūrtacakoraṃ kāmasenāsaṃnidhānaṃ nināya   kāmasenāhaste tatpañjaraṃ prādāt | sā ca devasenāṃ kuṭṭinīṃ prati tadvṛttāntamabhyadhāt | tadanu tanniśamya   sā jagāda | adya mama lalāṭataṭagharmaḥ parāmṛṣṭaḥ | tataḥ prabhāte kuṭṭinī rājamandiramagādasyāḥ purastādityāvedya śuko 'yaṃ nihantavyaḥ | etadīyaṃ māṃsaṃ sādhuruci paktavyam | iti tasyai nideśaṃ dattvā niragāt |  tadanu dāsī kīramānīya keśānulluñcitumādadāra | tarhi vāvadīhi prabhāvati | sa śukaḥ kena prakāreṇātmānaṃ jugopa | tadā prabhāvatī cāru vicāraṃ kurvāṇāpi nājñāsīt | tadanu tayā pṛṣṭaḥ śukaḥ punarjagāda | śṛṇu prabhāvati | tadā dāsī māraṇāya tamādṛtavatī | tadanu śuko dāsīṃ jagāda | tvamatīva  sādhīyasī | vyasanaṃ tava dharmaparameva | bhavadīyau hastau prāṇināṃ vadhe bhagnodyamau | tarhyahaṃ kimapyanāgataṃ   jānāmi | tadbhavatyāḥ purastādāvedayāmi tavaiva hitam | tadanu tvaṃ māṃ vyāpādaya | tadanvavādīddāsī |   tarhyācaṣṭāṃ nāma bhavān | tadābhyadhātpakṣī | tvametasya māṃsasya madhye garīyasīṃ saṃpadamavāpsyasi | tvaṃ yathā   cārvaṅgī bhaviṣyasi tathauṣadhaṃ dāsyāmi paścādyāsyāmi tava vaśam | tulasīdalaṃ kuśadarbhāṃścānaya gomayopaliptāyāṃ bhūmau kuśānāstīrya tulasīdalaṃ gṛhītvopaviśya kaṃcana mantraṃ smṛtvā tadauṣadhamākarṣayiṣyāmi |  ātmīyamāyurakhilamapi bhavatyai vitariṣyāmi tvaṃ śucirbhūtvā samāgacchetyabhihite śukena dāsī tadbheṣajākarṣadidṛkṣayā taduktaṃ sarvamanutiṣṭhati | tadanu tulasīdalādyānetuṃ gatāṃ dāsīṃ nirīkṣya śanaiḥ śanairgatvā  snānabhūmikāyāḥ praṇālyā nirgatavān | iti bruvannanaiṣīdanaiṣīnmārjāra iti vīpsāvacanaṃ vitanvandrumakoṭaramājagmivān | etacchabdaśravaṇāttūrṇamāgatya dāsī kīraṃ na paśyati sma | parito dattadṛṣṭirapi  nādrākṣīt | tadbhītyā kīrābhāvāttittirivihagamekaṃ nihatyāpākṣīdbhojanāya tasyāḥ | tarhi prabhāvati   tvamapyetādṛśaṃ buddhivaibhavaṃ vidhātuṃ pragalbhase yadi tadā vidheyaṃ vidhehi ||   ityekonasaptatikathā || 69 ||  </p>
      <h1 id="70">§ 70</h1>
      <h2 id="384,4">384,4</h2>
      <p>punaḥ prabhāvatī praśnīkṛtavatī patatriṇam | śuko bhaṇati sma | devi tasyaiva dhūrtacakorasya śukasyeva matiryadyātmano 'pāyamākṛṣṭumatyate tadānīmaṭatu bhavatī | tataḥ prabhāvatī provāca | tadvṛttāntaṃ vāvadītu bhavāniti | tadā tajjagāda drumasadmā | tadā tu kiṃcidulluñcitapucchaḥ śuka uḍḍīya gatavān | induvāsarenduvadanā kāmasenā tatrenduśekharaprāsāde nṛtyati | tataḥ śukaḥ pūrvameva tatra gatvā liṅgasyāśraye karapraceyapattre  bilvadrumakoṭare nilīya tasthau | tadanu kāmasenānṛttāvasāne saṃpūrṇe jāte śivaliṅgamahimarūpādrumamadhyādudasthātkaścana śabdaḥ | kāmasene madīyasevāṃ gatayā tvayā bahūni divasāni atītāni | tubhyaṃ bhavatyā  bhaktyatiśayabhāvanayā prasanno 'smi | āgāmini somavāre prathamapraharasamaye kāmikavimānamāruhya kailāsaparvate matsaṃnidhānamavāpsyasi paśyatāṃ sakalalokānām | tāvatā bhaktyā pūrvajanane 'bhajanadurantaduritanikaraparipākā dūrataḥ palāyante | tadanu saudāminītaralaṃ sakalavaibhavamarthisādvidhehi saṃbhṛtam | tadanu  sarvaprāyaścittasya mukhyāṅgabhūtaṃ kṣauramapi dvābhyāṃ bhavatībhyāṃ vidhāya devasya mama prāsādāgrabhūmimāruhya   sthātavyam | prathamaghaṭīcatuṣṭayādupari tatra sthitvā nṛttagītādikaṃ kurvāṇāyā yāmadvayavarivasyādattacittāyā bhavatyāḥ savidhamāpatiṣyati vimānayugalaṃ prathamayāme pūrṇe sati | tadanu sarveṣu sāścaryaṃ dattāvadhāneṣu nārījaneṣu kāmasenā niśamya bilvadrumabhāṣitamāścaryacaraṇānuracitasaraṇīmavatīrṇeva parāṃ  praharṣakoṭimaṭakiṣṭamuccaritā | tataḥ kāmasenā devasenā ca prasādarūpaṃ parameśvarasya niśamya vacanaṃ niratiśayaṃ sarvalokātiriktaṃ samutsekitamanīṣā bahumanyamānā punaḥ prāṇaṃsītpārvatīprāṇanātham | tadanvīśvaravacanaṃ nānyathā bhavatīti niścitamatiḥ sarvapuraścaraṇapuraḥsaraṃ sarvāmapi saṃpadaṃ satpātrasātprakalpya  śiromuṇḍanaṃ vidhāya kāṣāyavasanaṃ paridhāya devasenayā saha mṛdaṅgavādyādimaṅgalaghoṣanṛttagītādyanekāḍambaraprasṛmarasaṃbhramotsavā mahānandormilaharīparirabdhāntarāpaghanā ghaṭīcatuṣṭayamadhye kṛtyaśeṣaṃ saṃpūrṇaṃ vidhāya parameśvarasya mahatīṃ pūjāṃ ca nirmāya nirmaryādaṃ pradakṣiṇaṃ kṛtvā prītipūrvaṃ parameśvarasyājñāṃ  śirasyādhāya prāsādoparitanapradeśamāruroha | samasto 'pi loka āhāranidrādikaṃ vimucya sajjībhūya   vartate sma | muṇḍitayormuṇḍayorupari caṇḍāṃśostīvrāḥ karā vahnyaṅgāradāhagarimāṇaṃ puṣṇanti | yāmayugmamapyajaniṣṭa paraṃ nāgate vimāne | tadanu bilvapādapasyopari sthitaḥ pakṣī vyājahāra giraṃ sa kīraḥ | </p>
      <h2 id="384,26">384,26</h2>
      <div class="lg" style="padding-left: 2em;">
        <p>yata uktam |</p>
        <span>śaṭhe pratiśaṭhaṃ kuryādādare ca tathādaram |</span>
        <span>tvayā me luñcitāḥ pakṣāḥ mayā te muṇḍitaṃ śiraḥ ||</span>
      </div>
      <h2 id="384,28">384,28</h2>
      <p>tarhi prabhāvati buddhiriyaṃ protsphurati yadi tadidānīṃ yātu bhavatī ||  iti saptatikathā || 70 ||  </p>
      <h1 id="kathāvadhi">§ kathāvadhi</h1>
      <h2 id="384,30">384,30</h2>
      <p>anyedyurvinayakandarpaḥ pṛthivīpatiḥ prabhāvatīmandiramiyāya | prabhāvatī ca nijamandiramāgataṃ mahīpālaṃ  mahatā premabhareṇa saṃdarśanena saṃbhāvya tatropaveṣṭuṃ siṃhāsanamacīkarat | rājā ca siṃhāsanamadhyarukṣat | tadā   pañjaraśāyinaṃ kīraṃ nirīkṣya taṃ jighāṃsurmārjāraḥ kriyāsamabhihāreṇa virauti sma | tato rorūyamāṇaṃ   mārjāraṃ provāca śukaḥ |  </p>
      <h2 id="384,34">384,34</h2>
      <div class="lg" style="padding-left: 2em;">
        <span>kiṃ tvaṃ rodiṣi mārjāra na cārirna ca taskaraḥ |</span>
        <span>nandabhūpakumāro 'yaṃ paranārīsahodaraḥ ||</span>
      </div>
      <h2 id="384,36">384,36</h2>
      <p>itthaṃ kīragiramākarṇya baddhamauna eva niragādvinayakandarpaḥ ||  iti kathākośe śukasaptatiḥ samāptā ||   || śrīrastu ||  </p>
    </div>
  </body>
</html>
