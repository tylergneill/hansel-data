<html>
  <head>
    <meta charset="utf-8"/>
    <title>zukasaptati_s.xml</title>
    <meta name="viewport" content="width=device-width, initial-scale=1.0"/>
  </head>
  <body>
    <div id="content">
      <h1 id="1">§ 1</h1>
      <h2 id="1,1">1,1</h2>
      <p>|| śrīgaṇeśāya namaḥ || </p>
      <h2 id="1,2">1,2</h2>
      <div class="lg" style="padding-left: 2em;">
        <span>praṇamya śāradāṃ devīṃ divyavijñānaśālinīm |</span>
        <span>vacmi cetovinodārtham uddhāraṃ kīrasaṃmateḥ || 1.1 (= 1) ||</span>
      </div>
      <h2 id="1,4">1,4</h2>
      <p>asti candrapuraṃ nāma nagaram | tatra vikramaseno nāma rājā babhūva |  tasmin nagare haridatto nāma śreṣṭhī | tasya bhāryā śṛṅgārasundarīnāmnī |   tatputro madanavinodanāmā babhūva | tasya patnī prabhāvatī | sā somadattaśreṣṭhinaḥ   kanyā | madanavinodas tu atīva viṣayāsaktaḥ kuputraḥ   pituḥ śikṣāṃ na śṛṇoti | tasya dyūtamṛgayāveśyāmadyādiṣu atīva āsaktiḥ |   kumārgacāriṇaṃ taṃ kuputraṃ dṛṣṭvā tatpitā haridattaḥ sapatnīkaḥ   atīva duḥkhitaḥ saṃjātaḥ | taṃ haridattaṃ kuputraduḥkhena pīḍitaṃ dṛṣṭvā   tasya sakhā trivikramanāmā dvijaḥ svagṛhato nītinipuṇaṃ śukaṃ sārikāṃ   ca gṛhītvā tadgṛhe gatvā prāha | sakhe haridatta enaṃ śukaṃ sapatnīkaṃ   putravat tvaṃ paripālaya | etatsaṃrakṣaṇena tava duḥkhaṃ dūrībhaviṣyati | haridattas   tu taṃ śukaṃ gṛhītvā putrāya samarpayām āsa | madanavinodena śayanamandire   svarṇapañjarasthaḥ sthāpitaḥ paripoṣitaś ca | athaikadā rahasi   śuko madanaṃ prāha | he sakhe  </p>
      <h2 id="2,3">2,3</h2>
      <div class="lg" style="padding-left: 2em;">
        <span>pitros te duḥkhinor duḥkhāt pataty aśrucayo bhuvi |</span>
        <span>tena pāpena te vatsa patanaṃ devaśarmavat || 1.2 (= 2) ||</span>
      </div>
      <h2 id="2,5">2,5</h2>
      <p>sa prāha | katham etat | śuka āha | asti pañcapuraṃ nāma nagaram |  tatra satyaśarmā brāhmaṇaḥ | tadbhāryā dharmaśīlānāmnī putras tu devaśarmā |   sa ca adhītavidyaḥ pitṛpracchannavṛttyā deśāntaraṃ gatvā bhāgīrathītīre   tapaḥ kṛtavān | ekadā sa tapasvī gaṅgātīre japārtham upaviṣṭaḥ | tasmin   kāle kayācit balākayā uḍḍīyamānayā tadaṅgopari purīṣotsargaḥ   kṛtaḥ | sa ca tapasvī krodhākulitanetraḥ yāvad ūrdhvaṃ paśyati tāvat tatkrodhāgninā   bhasmībhūtāṃ balākāṃ bhūmau patitāṃ dṛṣṭvā (balākāṃ dagdhvā)   nārāyaṇadvijagṛhe bhikṣārthaṃ yayau | svabhartṛśuśrūṣāparayā tatpatnyā kopābhiviṣṭo   nirbhartsitaḥ satpakṣihāyam uktaś ca | nāhaṃ balākeva tvatkopasthānam |   sa ca pracchannapātakajñānād bhīto vismitaś ca preṣitaś ca tayā   dharmavyādhapārśve vārāṇasīṃ nagarīṃ yayau | tatra raktāktahastaṃ yamapratibhaṃ   māṃsavikrayaṃ vidadhānaṃ taṃ dṛṣṭvā dṛśām ante sthitaḥ | vyādhena svāgatapraśnapūrvakaṃ   svagṛhaṃ nītvā nijapitarau sabhaktikaṃ bhojayitvā paścāt tasya bhojanaṃ   dattam | tadanantaraṃ sa ca vyādhaṃ jñānakāraṇaṃ papraccha | kathaṃ satī   jñānavatī kathaṃ ca tvaṃ jñānavān | tena vyādhenoktam |  </p>
      <h2 id="3,6">3,6</h2>
      <div class="lg" style="padding-left: 2em;">
        <span>nijānvayapraṇītaṃ yaḥ samyag dharmaṃ niṣevate |</span>
        <span>uttamādhamamadhyeṣu vikāreṣu parāṅmukhaḥ || 1.3 (= 3) ||</span>
      </div>
      <div class="lg" style="padding-left: 2em;">
        <span>sa gṛhī sa muniḥ sādhuḥ sa ca yogī sa dhārmikaḥ |</span>
        <span>pitṛśuśrūṣako nityaṃ jantuḥ sādhāraṇaś ca yaḥ || 1.4 (= 4) ||</span>
      </div>
      <h2 id="3,10">3,10</h2>
      <p>ahaṃ sāpi ca evaṃ jñāninau tvaṃ ca nijapitarau parityajya bhraman mādṛśāṃ  na sambhāṣaṇārhaḥ | param atithiṃ matvā jalpitaḥ | evam uktaḥ sa brāhmaṇo   vinayaparaṃ vyādhaṃ papraccha | tenoktam |  </p>
      <h2 id="3,13">3,13</h2>
      <div class="lg" style="padding-left: 2em;">
        <span>na pūjayanti ye pūjyān mānyān no mānayanti ye |</span>
        <span>jīvanti nindyamānās te mṛtāḥ svargaṃ na yānti ca || 1.5 (= 5) ||</span>
      </div>
      <div class="lg" style="padding-left: 2em;">
        <span>vyādhena bodhitas tena sa yayau gṛham ātmanaḥ |</span>
        <span>abhavat kīrtimān loke parataḥ kīrtibhājanam || 1.6 (= 6) ||</span>
      </div>
      <h2 id="4,4">4,4</h2>
      <p>tasmād vaṇigdharmaṃ svakulodbhavaṃ smara pitroś ca vinayaparo bhava | evam uktaḥ  sa madanaḥ pitarau namaskṛtya tadanujñāto bhāryāṃ cāpṛcchya pravahaṇam adhirūḍhavān   gato deśāntaram | paścāt tatpatnī katicid dināni śokayuktā   nirvāhya svairiṇībhiḥ sakhībhiḥ pratibodhitā puruṣāntarābhilāṣukābhavat |   yatas tābhir evam uktam |  </p>
      <h2 id="4,9">4,9</h2>
      <div class="lg" style="padding-left: 2em;">
        <span>tāvat pitā tathā bandhur yāvaj jīvati mānavaḥ |</span>
        <span>mṛto mṛta iti jñātvā kṣaṇāt sneho nivartate || 1.7 (= 7) ||</span>
      </div>
      <h2 id="5,1">5,1</h2>
      <p>atas tvaṃ svapatim aprāpyamānā nijaśarīrasya katiciddinasthāyiyauvanasya  puruṣāntararamaṇād gṛhāṇa phalam | tatas tāsāṃ vacanena puruṣāntarasya guṇacandrasaṃjñasya   ramaṇāya śṛṅgāraṃ vidhāya yāvat pracalitā tāvat sārikayā   mā gacchety ādivacanair nirbhartsitā | tato yāvat sā tāṃ sārikāṃ galamoṭanapūrvaṃ   vināśayati tāvad uḍḍīya yayau | tataḥ kṣaṇaṃ sthitvā sveṣṭadevatāṃ   hṛdi smṛtvā tāmbūlaṃ pragṛhya yāvac calitā tāvat śukaḥ prāha |   siddhir astu | kva gantavyam ity ādivākyaiḥ pṛṣṭā | sā ca śukavacanaṃ śakunam   iti kṛtvā prahasya tam āha | he śukarāja narāntarāsvādaṃ vijñātuṃ   pracalitāsmi | śuka uvāca | yuktam idaṃ kartavyam eva paraṃ duṣkaraṃ ninditaṃ   ca kulastrīṇām | kiṃ ca | tadā gamyatāṃ yadi viparīte samāyāte   sati tava buddhir asti | yadi nāsti tadā parābhavapadaṃ bhaviṣyasi |  </p>
      <h2 id="6,1">6,1</h2>
      <div class="lg" style="padding-left: 2em;">
        <p>yataḥ |</p>
        <span>kautukānveṣiṇo nityaṃ durjanā vyasanāgame |</span>
        <span>māsopavāsinī yadvad vaṇikputrakacagrahe || 1.8 (= 8) ||</span>
      </div>
      <div class="lg" style="padding-left: 2em;">
        <span>papraccha sā tadā sārdhaṃ puṃścalībhiḥ kṛtādarā |</span>
        <span>sasaṃbhramā jagādedaṃ kim idaṃ bhāṣitaṃ śuka || 1.9 (= 9) ||</span>
      </div>
      <div class="lg" style="padding-left: 2em;">
        <span>yadi te kautukaṃ subhru parārthaṃ gaccha sundari |</span>
        <span>sthirībhūya tvayā paścāt śrāvyeyaṃ mahatī kathā || 1.10 (= 10) ||</span>
      </div>
      <h2 id="6,7">6,7</h2>
      <p>evaṃ śukoktaṃ śrutvā yadā sā kautukākulacetasā nijagṛha āsīnāsti  tadā śukaḥ kathāṃ prāha | asti candrāvatī purī | tasyāṃ bhīmanāmā   nṛpaḥ | tatra sudhano nāma mohanaśreṣṭhisutaḥ tannagaravāsino haridattasya   kalatraṃ lakṣmīṃ rantum īhate | tadvat sā na manyate | tato māsopavāsinīṃ   pūrṇābhidhānāṃ gatvā pūrṇadhanāvarjitāṃ kṛtvā haridatte nagarād bahir gate   tadgṛhe dūtītvena preṣayām āsa | sāpi cāṭūktibhir lakṣmīṃ prasādayām āsa |   prasannayā ca tayety uktam | yat tvaṃ yācase tat karomi | pūrṇayoktam |   tarhi manmataṃ naraṃ bhaja | tayoktam | kulastrīṇāṃ naitad yujyate paraṃ yat tavāgre   pratipannaṃ tat karomi |  </p>
      <h2 id="7,3">7,3</h2>
      <div class="lg" style="padding-left: 2em;">
        <p>uktaṃ ca |</p>
        <span>chijjaü sīsaṃ aha hou bandhaṇaṃ caaü savvahā lacchī |</span>
        <span>paḍivaṇṇapālaṇe supurisāṇa jaṃ hou taṃ hou || 1.11 (= 11) || </span>
        <p>(•)</p>
      </div>
      <div class="lg" style="padding-left: 2em;">
        <p>tathā ca |</p>
        <span>diḍhalohasiṅkhalāṇaṃ assāṇa vi vihapāsabandhāṇaṃ |</span>
        <span>tāṇaṃ cia ahiaraaro vāābandho supurisassa || 1.12 (= 12) || </span>
        <p>(•)</p>
      </div>
      <div class="lg" style="padding-left: 2em;">
        <span>adyāpi nojjhati haraḥ kila kālakūṭaṃ kūrmo bibharti dharaṇīṃ khalu cātmapṛṣṭhe |</span>
        <span>ambhonidhir vahati duḥsahavāḍavāgnim aṅgīkṛtaṃ sukṛtinaḥ paripālayanti || 1.13 (= 13) ||</span>
      </div>
      <h2 id="7,11">7,11</h2>
      <p>tac chrutvā hṛṣṭā pūrṇā | evam evaitat | tatas tāṃ lakṣmīṃ pratividhāya guṇamohanārthe  pradoṣe svagṛhe nināya | tataḥ sa mohanaḥ kathitavelopari   nāgataḥ kiṃcitkāryādivaiyagryeṇa | tato lakṣmyā sakāmayoktam |   yat kam api naraṃ samānaya | tataḥ pūrṇayā mūḍhayā tatpatir eva samānītaḥ |   svabhartari samāyāte sā kathaṃ bhavatv iti kathaṃ gṛhaṃ yātv iti tvaṃ sakhyas   tava vā kathayantu | tā āhuḥ | na jānīmaḥ | tvam eva kathaya | śuka   āha | yadi na yāsi tadā kathayāmi | tayoktam | na yāsyāmi |   śukaḥ | sā āgacchann eva svapatir iti jñātvā taṃ kacagrahaṃ pragṛhyaivam uvāca |   he śaṭha sarvadā tvam iti mamāgre jalpasi yan me tvāṃ vinā nānyā   vallabhā asti | adhunā tu mayā parīkṣito jñātaś ceti kopaṃ cakre |   sa ca tāṃ kaṣṭena sukomalavacanair anunīya svagṛhaṃ ninye |  </p>
      <h2 id="8,9">8,9</h2>
      <div class="lg" style="padding-left: 2em;">
        <span>kathāṃ śrutvā śukenoktāṃ bhayavismayakāriṇīm |</span>
        <span>puṃścalīvṛndasaṃyuktā suptā rātrau vaṇikpriyā || 1.14 (= 14) ||</span>
      </div>
      <h2 id="8,11">8,11</h2>
      <p>iti śukasaptatau prathamā kathā || </p>
      <h1 id="2">§ 2</h1>
      <h2 id="9,1">9,1</h2>
      <div class="lg" style="padding-left: 2em;">
        <span>sā tathaiva samaṃ tābhir dvitīye 'hni niśāmukhe |</span>
        <span>śukam āpṛcchya calitā śukas tām idam abravīt || 2.1 (= 15) ||</span>
      </div>
      <div class="lg" style="padding-left: 2em;">
        <span>yatheṣṭaṃ gaccha suśroṇi yadi jānāsi duḥkṛte |</span>
        <span>pratyuttaraṃ samāyāte yaśodevīva saṃkaṭe || 2.2 (= 16) ||</span>
      </div>
      <h2 id="9,5">9,5</h2>
      <p>tataḥ prabhāvatī pṛcchati | kā yaśodevī | kadā kasmin saṃkaṭe tayā  ka upāyaḥ kṛta iti | śukaḥ | yadā kathayāmi tadā mayi suratavighātena   tava kopaḥ prāṇanisūdanaḥ syāt | sā āha | suhṛdāṃ sādhv   asādhv api śrotavyam eva | ity anujñātaḥ śuka āha | asti nandanaṃ nāma   nagaram | tatra nandano nāma rājā | tatputro rājaśekharaḥ | tadvadhūḥ   śaśiprabhā | tāṃ dhanasenasuto vīranāmā dṛṣṭvā sakāmaḥ san jvarapīḍito   'bhūt | bhojanādi na vidhatte | sa ca mātrā yaśodevyā pṛṣṭaḥ   san sagadgadaṃ kāraṇam āha | sā ca rājakanyā durlabhā | sa kathaṃ jīvatu |   iti praśnaḥ | tayoktam | tvam eva kathaya | śukaḥ | yadi prabhāvati adya   na yāsi tadā kathayāmi | ity ukte sā āha | kathayeti | atha śukaḥ |   sā yaśodevī ekāṃ śunīṃ bhojanādyair āvarjayitvā ābharaṇāni paridhāyātmanā   sārdhaṃ gṛhītvā śaśiprabhāpārśve gatvā tāṃ vijane sagadgadā   jagāda | ahaṃ ca tvaṃ ca iyaṃ ca pūrvabhave bhaginyo 'bhūvan | mayā   niḥśaṅkayā tvayā tu saśaṅkayā paranarābhilāṣaḥ pūritaḥ | anayā tu   naiva | ato 'syāḥ śīlaprabhāvāt kevalaṃ jātismaraṇam eva na bhogāḥ śunikā   ca saṃjātā | saṃbhogavighnāj jātismaraṇaṃ ca na te vartate | mama   punar bhogān nirvighnān nirvighnajātismaraṇaṃ ca | ato 'ham anukampayā imāṃ   śunakīṃ tvāṃ ca dṛṣṭvā kathayitum āgatā | atas tvayārthināṃ kāṅkṣitaṃ dātavyam   eva | yo dānaṃ kuryāt sa bhavet sarvasaṃpadāṃ sthānam |  </p>
      <h2 id="10,10">10,10</h2>
      <div class="lg" style="padding-left: 2em;">
        <p>uktaṃ ca |</p>
        <span>kathayanti na yācante bhikṣāhārā gṛhe gṛhe |</span>
        <span>arthibhyo dīyatāṃ nityam adātuḥ phalam īdṛśam || 2.3 (= 17) ||</span>
      </div>
      <h2 id="10,12">10,12</h2>
      <p>tataḥ śaśiprabhā sakaṇṭhagrāhaṃ ruditvā prāha | mām api kalyāṇi puruṣāntareṇa  yojaya | tato yaśodevī tāṃ svasthīkṛtya bhartṛviditāṃ svagṛhaṃ   nītvā svaputreṇa yojayām āsa | sa ca rājaśekharo dravyādidānatoṣitaḥ   sakhīyam iti kṛtvā na nivārayām āsa |  </p>
      <h2 id="11,1">11,1</h2>
      <div class="lg" style="padding-left: 2em;">
        <span>rājaputraṃ rājaputrīṃ pratāryaivaṃ ca bhāmini |</span>
        <span>yaśodevyā mahadbuddhyā nijakāryam anuṣṭhitam || 2.4 (= 18) ||</span>
      </div>
      <div class="lg" style="padding-left: 2em;">
        <span>buddhir asti yadaiṣā te vraja subhru parāntikam |</span>
        <span>bhaja nidrāṃ viśālākṣi mānyathā svaṃ viḍambaya || 2.5 (= 19) ||</span>
      </div>
      <h2 id="11,5">11,5</h2>
      <p>iti śukakathāṃ śrutvā prabhāvatī suptā ||  iti śukasaptatau dvitīyā kathā ||  </p>
      <h1 id="3">§ 3</h1>
      <h2 id="11,7">11,7</h2>
      <p>athānyadine prabhāvatī śukaṃ pṛcchati | śukaḥ | </p>
      <h2 id="11,8">11,8</h2>
      <div class="lg" style="padding-left: 2em;">
        <span>gaccha devi kim āścaryaṃ yatra te ramate manaḥ |</span>
        <span>nṛpavad yadi jānāsi paritrāṇaṃ tvam ātmanaḥ || 3.1 (= 20) ||</span>
      </div>
      <h2 id="11,10">11,10</h2>
      <p>prabhāvatī pṛcchati | katham etat | śukaḥ kathayati | asti viśālā  nagarī | tatra sudarśano rājā | tatra ca vimalo nāma vaṇik |   tasya ca patnīdvayaṃ subhagaṃ rūpasaṃpannaṃ dṛṣṭvā kuṭilanāmā dhūrtas tadbhāryādvayagrahaṇecchayā   ambikāṃ devīm ārādhya vimalarūpaṃ yayāce | labdhvā   ca tatprakṛtiṃ vimale bahir gate tadgṛhaṃ gatvā prabhutvaṃ cakāra | prasādadhanadānair   vaśīkṛto 'khilo 'pi parijanavargaḥ | tadbhāryādvayaṃ bahumānadānādinā   saṃtoṣya svecchayā bhuṅkte | vimalo 'yaṃ dhanādyanityatāṃ śrutvā   dātā babhūveti parijano anavarataṃ cintayati | atha satyavimalo 'pi   dvāram āgataḥ kuṭilājñayā dvārapālena niṣiddhaḥ | tato bahiḥsthaḥ phūtkaroti |   vañcito 'haṃ dhūrtarājena | tasya caivaṃ krandato gotrajā janāḥ   kautukāc ca militāḥ | tatkṣaṇāt haṭṭāni muktvā vaṇiksārtho militvā   ārakṣikamantrimukhyānāṃ purataḥ phūccakre | rājan vañcito 'smi dhūrtarājena |   tato rājñā tadavalokanāya prahitāḥ puruṣāḥ | tenāpi te dravyādidānena   sānukūlāḥ kṛtāḥ | taṃ dhanadāyakaṃ gṛhe dṛṣṭvā jano vadati |   svāmin vimalo gṛhe vidyate | ayaṃ ca dhūrtarāṭ dvārasthaḥ | tato nṛpeṇa   dvāv apy ekatra kṛtau | tato dvayor madhyān na ko 'pi dhūrtetarayor vyaktiṃ jānāti |   jātaḥ kolāhalo 'khilalokavyavahāranāśakaraḥ rājñaś cāpavādaḥ |   yato rājñāṃ duṣṭanigrahaḥ śiṣṭapālanaṃ ca svargāya |  </p>
      <h2 id="12,13">12,13</h2>
      <div class="lg" style="padding-left: 2em;">
        <p>uktaṃ ca |</p>
        <span>prajāpīḍanasaṃtāpāt samudbhūto hutāśanaḥ |</span>
        <span>rājñaḥ kulaṃ śriyaṃ prāṇān nādagdhvā vinivartate || 3.2 (= 21) ||</span>
      </div>
      <h2 id="13,2">13,2</h2>
      <p>tato rājā ekānte tayor nirṇayam acintayat | tat kathaya kathaṃ niścayaḥ  syād iti praśnaḥ | śukaḥ | sa rājā labdhopāyas tadvimalabhāryādvayaṃ pṛthak   pṛthak saṃsthāpya pṛṣṭavān | kiṃ yuvayoḥ pāṇigrahaṇe bhartrā vibhūṣaṇaṃ pradattaṃ   dhanaṃ ca | paścāt kiṃ jalpitaṃ prathamasaṅge ca kā vārttā bhartrā sahābhūt |   kā mātā kaś ca pitā | kiṃ kulam | kā jātiḥ | ity evaṃ pṛṣṭābhyāṃ   yathālabdhaṃ yathāvṛttaṃ yathāproktaṃ yathāsuptaṃ sarvaṃ tābhyāṃ kathitam | paścāt tu   tau puruṣau pṛṣṭau parasparaṃ visaṃvadantau | tato bhāryādvayasya rukmiṇīsundarīnāmadheyasya   yaḥ saṃvādaṃ vadati sa satyaḥ | itaras tu dhūrto rājñā   nirvāsitaḥ | satyas tu rājñā sabhāryaḥ satkṛtaḥ svagṛhaṃ gataḥ | iti mahārājabuddhiḥ |   iti kathāṃ śrutvā prabhāvatī suptā ||   iti śukasaptatau tṛtīyā kathā ||  </p>
      <h1 id="4">§ 4</h1>
      <h2 id="14,1">14,1</h2>
      <p>athānyadā prabhāvatī śukaṃ pṛcchati | śukaḥ | māṃ kṛtāvajñaṃ kṛtvā mā  gaccha | yato bālakād api hitaṃ vākyaṃ grāhyam |  </p>
      <h2 id="14,3">14,3</h2>
      <div class="lg" style="padding-left: 2em;">
        <span>kṛtāvajñaḥ purā devi vṛddhavākyaparāṅmukhaḥ |</span>
        <span>patito brāhmaṇo 'narthe viṣakanyāvivāhane || 4.1 (= 22) ||</span>
      </div>
      <h2 id="14,5">14,5</h2>
      <p>prabhāvatī pṛcchati | katham etat | śukaḥ | asti somaprabhaṃ nāma dvijasthānam |  tatra vidvān dhārmikaḥ somaśarmā nāma vipraḥ | tatputrī rūpaudāryaguṇopetā   viṣakanyeti vijñātābhūt | tena tāṃ bhayena ko 'pi na   vivāhayati | tataḥ somaśarmā varārthaṃ bhuvaṃ paryaṭan saṃprāpto dvijasthānaṃ   janasthānaṃ nāma | tatra govindanāmā brāhmaṇo jaḍo nirdhanaś ca | tasmai   kanyā pradattā | tena suhṛdāṃ nivārayatām api kṛtāvajñenoḍhā sarvarūpalāvaṇyaguṇopetā   mohinī viṣakanyā | sā vidagdhā govindas tu mūrkhaḥ   laghuvayāś ca | tataś ca sā ātmano rūpalāvaṇyayauvanaṃ śuśoca |  </p>
      <h2 id="14,13">14,13</h2>
      <div class="lg" style="padding-left: 2em;">
        <span>avidagdhaḥ patiḥ strīṇāṃ prauḍhāṇāṃ nāyako 'guṇī |</span>
        <span>guṇināṃ tyāgināṃ stoko vibhavaś ceti duḥkhakṛt || 4.2 (= 23) ||</span>
      </div>
      <div class="lg" style="padding-left: 2em;">
        <span>pāusasamaapavāso jovvaṇadiahe tahā a dāliddaṃ |</span>
        <span>paḍhamasiṇehavioo tiṇṇi vi garuāi dukkhāiṃ || 4.3 (= 24) || </span>
        <p>(•)</p>
      </div>
      <div class="lg" style="padding-left: 2em;">
        <span>appatthāve paḍhiaṃ kaṇṭhavihūṇaṃ ca gāiaṃ gīaṃ |</span>
        <span>mā mā bhaṇantisuraaṃ tiṇṇi vi garuāi dukkhāiṃ || 4.4 (= 25) || </span>
        <p>(•)</p>
      </div>
      <h2 id="15,5">15,5</h2>
      <p>sānyadā govindaṃ patim ity abravīt | mama pitur gehāt samāgatāyā bahūni  dināni saṃjātāni | tato 'haṃ tvayaiva saha gamiṣye nānyathā | tataḥ   śakaṭaṃ mārgayitvā sabhāryakaḥ sa calitaḥ | yāvat prayāti tāvat pathi   eko yuvā vāgmī surūpaḥ śūraś ca viṣṇunāmā brāhmaṇo militaḥ |   tasya brāhmaṇasya tasyāś cānyonyam anurāgaḥ saṃjātaḥ |  </p>
      <h2 id="16,3">16,3</h2>
      <div class="lg" style="padding-left: 2em;">
        <p>uktaṃ ca |</p>
        <span>prītiḥ syād darśanādyaiḥ prathamam atha manaḥsaṅgasaṃkalpabhāvo nidrācchedas tanutvaṃ vapuṣi kaluṣatā cendriyāṇāṃ nivṛttiḥ |</span>
        <span>hrīnāśonmādamūrcchāmaraṇam iti jagad yāty avasthā daśaitāḥ lagnair yat puṣpabāṇaiḥ sa jayati madanaḥ saṃnirastānyadhanvī || 4.5 (= 26) ||</span>
      </div>
      <h2 id="16,7">16,7</h2>
      <p>sa pathiko dampatyoḥ pūgapattroccayaṃ dadāti | ity evaṃ grāmyabrāhmaṇo viṣṇor  viśvastaḥ ātmano nirodhasaṅgabhayād uttīrya (?) taṃ gantrīvāham ārohayati |   viṣṇunā ca patyau vṛkṣāntaragate sā mohinī bhuktā ātmavaśīkṛtā |   tayā cātmīyaṃ nāma gotraṃ kulakramaṃ cājñāpitaḥ | patyuś ca samāgatasya   tvaṃ cauro 'sīti gantryārohaṇaṃ kurvato niṣedhaḥ kṛtaḥ | viṣṇur api tāṃ   gṛhītvā govindaṃ dharṣitavān | tatas tayoḥ keśākeśi saṃvṛttam |   govindas tu viṣṇunā viṣakanyāprabhāveṇa nirjitaḥ | tatas tāṃ gṛhītvā   viṣṇuḥ svagṛhaṃ praticalitaḥ | govindaḥ pṛṣṭhastho mārgāsanne grāme gatvā   phūtkṛtavān | yad anena caureṇa mama bhāryā gṛhītā | trāyatāṃ tām | mama   śaraṇaṃ bho janāḥ | atha grāmādhipena viṣṇur mohinīyuto dhṛtaḥ | pṛṣṭenottaraṃ   dattaṃ viṣṇunā yatheyaṃ mayā pariṇītā | madīyāṃ ca bhāryām eṣa   pathiko mārge dṛṣṭvā grahilo babhūva | govindenāpi pṛṣṭena idam evottaritam |   tato mantrī tayor ekam evottaraṃ śrutvā jātyādikaṃ pṛṣṭavān |   trayam api tu saṃvadati tataḥ kathaṃ niścayaḥ |   iti śukapraśnaḥ | tatas tayā   pṛṣṭaḥ śuka āha | mantriṇoktam | kiyanti dināni saṃgamasya yuṣmākaṃ   prayāṇe | tair uktam | kalye bhojanāntaraṃ saṃvṛttaḥ samāgamaḥ | tato   mantriṇā brāhmaṇau pṛthak pṛthak pṛṣṭau | kim anayā kalye bhojanavelāyāṃ   bhuktam | yac ca tayā bhuktaṃ tad govindo jānāti itaras tu na | tataḥ sa   viḍambitaḥ sacivena | govindaḥ śikṣitaḥ | dhig imāṃ brāhmaṇīṃ paratreha   ca duḥkhadāṃ muñca śīghram |  </p>
      <h2 id="18,1">18,1</h2>
      <div class="lg" style="padding-left: 2em;">
        <p>uktaṃ ca |</p>
        <span>vaidyaṃ pānarataṃ naṭaṃ kupaṭhitaṃ mūrkhaṃ parivrājakaṃ yodhaṃ kāpuruṣaṃ viṭaṃ vivayasaṃ svādhyāyahīnaṃ dvijam |</span>
        <span>rājyaṃ bālanarendramantrirahitaṃ mitraṃ chalānveṣi ca bhāryāṃ yauvanagarvitāṃ pararatāṃ muñcanti ye paṇḍitāḥ || 4.6 (= 27) ||</span>
      </div>
      <div class="lg" style="padding-left: 2em;">
        <span>tathāpi kāminīlubdho dhikkṛtaḥ sādhubhis tadā |</span>
        <span>tām evādāya calitas tatkṛte nihataḥ pathi || 4.7 (= 28) ||</span>
      </div>
      <div class="lg" style="padding-left: 2em;">
        <span>tad devi yaḥ karoty evam avajñāṃ vṛddhaśikṣitaḥ |</span>
        <span>sa parābhavam āpnoti govindo brāhmaṇo yathā || 4.8 (= 29) ||</span>
      </div>
      <h2 id="18,9">18,9</h2>
      <p>iti kathāṃ śrutvā prabhāvatī suptā ||  iti śukasaptatau caturthī kathā ||  </p>
      <h1 id="5">§ 5</h1>
      <h2 id="18,11">18,11</h2>
      <p>punar anyadine sā gamanāya śukaṃ pṛcchati | śukaḥ | </p>
      <h2 id="18,12">18,12</h2>
      <div class="lg" style="padding-left: 2em;">
        <span>gaccha devi vijānāsi yadi kartuṃ tvam uttaram |</span>
        <span>sabhāyāṃ nṛpater yadvad viṣame bālapaṇḍitā || 5.1 (= 30) ||</span>
      </div>
      <h2 id="19,1">19,1</h2>
      <p>prabhāvatīpṛṣṭaḥ śukaḥ kathāṃ prāha | asti ujjayinī nāma nagarī |  tatra vikramādityo rājā | tasya rājñī kāmalīlā nāma uttamakulajātā |   sā ca rājño 'tīva vallabhā | ekadā nṛpas tayā sārdhaṃ bhojanaṃ   kurvan bhṛṣṭamatsyāṃs tasyai dāpayām āsa | sā āha | svāmin nāham etān puruṣān   avalokayitum api samarthā kiṃ punaḥ sparśanam | iti śrutvā tena   matsyā aṭṭāṭṭahāsena tathā jahasur yathā nāgarikalokena śrutam | rājā   ca tanmatsyahāsyakāraṇaṃ mantrijyotirvicchākunikakovidān pṛcchati | yadā   na ko 'pi jānāti tadā sarvadvijāgresaraṃ purohitaṃ prāha yathā tvayaiva   matsyahāsyakāraṇaṃ kathanīyam anyathā tvaṃ deśān nirvāsaṃ prāpnoṣi | purodhāpy etad   vacaḥ śrutvā dinapañcakaṃ vyavadhāne yācayitvā saviṣādo gṛham āgamat |   sa purohitaḥ tad uttaram ajānan purastād rājñā nirvāsyate | sa kathaṃ bhavatv   iti praśnaḥ | uttaram apy āha śukaḥ | sa brāhmaṇo viṣādāpannaḥ putryā   bālapaṇḍitayā babhāṣe | tāta katham udvignacitta iva lakṣyase | kathaya   viṣādasya kāraṇam | vidvadbhir vipady apy uccaiḥ sthātavyam |  </p>
      <h2 id="20,1">20,1</h2>
      <div class="lg" style="padding-left: 2em;">
        <p>uktaṃ ca |</p>
        <span>saṃpadi yasya na harṣo vipadi viṣādo raṇe ca dhīratvam |</span>
        <span>taṃ bhuvanatrayatilakaṃ jananī janayati sutaṃ viralam || 5.2 (= 31) ||</span>
      </div>
      <h2 id="20,3">20,3</h2>
      <p>tato brāhmaṇo 'viralaṃ vṛttāntam ācaṣṭe | anena kāraṇena rājā māṃ  nagarān nirvāsayati |  </p>
      <h2 id="20,5">20,5</h2>
      <div class="lg" style="padding-left: 2em;">
        <p>yataḥ |</p>
        <span>na sauhṛdaṃ na viśvāso na sneho na ca bandhutā |</span>
        <span>kenāpi saha saṃsāre kuto rājñā chalārthinā || 5.3 (= 32) ||</span>
      </div>
      <div class="lg" style="padding-left: 2em;">
        <p>uktaṃ ca |</p>
        <span>kāke śaucaṃ dyūtakāre ca satyaṃ sarpe kṣāntiḥ strīṣu kāmopaśāntiḥ |</span>
        <span>klībe dhairyaṃ madyape tattvacintā rājā mitraṃ kena dṛṣṭaṃ śrutaṃ vā || 5.4 (= 33) ||</span>
      </div>
      <div class="lg" style="padding-left: 2em;">
        <p>kiṃ ca |</p>
        <span>nadīnāṃ nakhināṃ caiva śṛṅgiṇāṃ śastrapāṇinām |</span>
        <span>viśvāso naiva kartavyaḥ strīṣu rājakuleṣu ca || 5.5 (= 34) ||</span>
      </div>
      <div class="lg" style="padding-left: 2em;">
        <span>bhoginaḥ kañcukāsaktāḥ krūrāḥ kuṭilagaminaḥ |</span>
        <span>duḥkhopasarpaṇīyāś ca rājāno bhujagā iva || 5.6 (= 35) ||</span>
      </div>
      <div class="lg" style="padding-left: 2em;">
        <span>hasann api nṛpo hanti mānayann api durjanaḥ |</span>
        <span>spṛśann api gajo hanti jighrann api bhujaṅgamaḥ || 5.7 (= 36) ||</span>
      </div>
      <h2 id="21,2">21,2</h2>
      <p>eṣa rājā ā bālyāt sevito 'pi mayi viparīto babhūva | tasmān mayā  jīvitum icchatā dvijaiḥ saha paradeśaṃ gantavyam |  </p>
      <h2 id="21,4">21,4</h2>
      <div class="lg" style="padding-left: 2em;">
        <p>uktaṃ ca |</p>
        <span>tyajed ekaṃ kulasyārthe grāmasyārthe kulaṃ tyajet |</span>
        <span>grāmaṃ janapadasyārthe ātmārthe pṛthivīṃ tyajet || 5.8 (= 37) ||</span>
      </div>
      <h2 id="21,6">21,6</h2>
      <p>tataḥ sā bālikā tātavacanaṃ śrutvā prāha | tāta tvayā yuktam uktam |  paraṃ svāmirahitānāṃ na kvāpi pūjā |  </p>
      <h2 id="21,8">21,8</h2>
      <div class="lg" style="padding-left: 2em;">
        <p>yata uktam |</p>
        <span>apradhānaḥ pradhānaḥ syād yadi seveta pārthivam |</span>
        <span>pradhāno 'py apradhānaḥ syād yadi sevāvivarjitaḥ || 5.9 (= 38) ||</span>
      </div>
      <div class="lg" style="padding-left: 2em;">
        <span>āsannam eva nṛpatir bhajate manuṣyaṃ vidyāvihīnam akulīnam asaṃstutaṃ vā |</span>
        <span>prāyeṇa bhūmipatayaḥ pramadā latāś ca yaḥ pārśvato bhavati taṃ pariveṣṭayanti || 5.10 (= 39) ||</span>
      </div>
      <div class="lg" style="padding-left: 2em;">
        <span>ārohanti śanair bhṛtyā dhunvantam api pārthivam |</span>
        <span>kopaprasādavastūnāṃ vicinvanti samīpagāḥ || 5.11 (= 40) ||</span>
      </div>
      <h2 id="22,1">22,1</h2>
      <div class="lg" style="padding-left: 2em;">
        <p>tathā ca |</p>
        <span>vidyāvatāṃ mahecchānāṃ śilpavikramaśālinām |</span>
        <span>sevāvṛttividāṃ caiva nāśrayaḥ pārthivaṃ vinā || 5.12 (= 41) ||</span>
      </div>
      <div class="lg" style="padding-left: 2em;">
        <span>ye jātyādimahotsāhā nopagacchanti pārthivam |</span>
        <span>teṣām āmaraṇaṃ bhikṣā prāyaś cittaṃ vinirmitam || 5.13 (= 42) ||</span>
      </div>
      <div class="lg" style="padding-left: 2em;">
        <span>rogair grahair nṛpair grasto yo na vetti jaḍakriyaḥ |</span>
        <span>madhyamantram upāyaṃ ca so 'vaśyaṃ tāta na sthiraḥ || 5.14 (= 43) ||</span>
      </div>
      <div class="lg" style="padding-left: 2em;">
        <p>uktaṃ ca |</p>
        <span>sarpān vyāghrān gajān siṃhān dṛṣṭvopāyair vaśīkṛtān |</span>
        <span>rājeti kiyatī mātrā dhīmatām apramādinām || 5.15 (= 44) ||</span>
      </div>
      <div class="lg" style="padding-left: 2em;">
        <p>tathā ca |</p>
        <span>rājānam eva saṃśritya vidvān yāti paronnatim |</span>
        <span>vinā malayam anyatra candanaṃ na vivardhate || 5.16 (= 45) ||</span>
      </div>
      <div class="lg" style="padding-left: 2em;">
        <span>dhavalāny ātapatrāṇi vājinaś ca manoramāḥ |</span>
        <span>sadā mattāś ca mātaṅgāḥ prasanne sati bhūpatau || 5.17 (= 46) ||</span>
      </div>
      <h2 id="22,13">22,13</h2>
      <p>tasmāt tāta tvaṃ rājñā mānyaḥ prasādapātraṃ ca | tataḥ saṃdehe 'smin mā  viṣādībhava |  </p>
      <h2 id="22,15">22,15</h2>
      <div class="lg" style="padding-left: 2em;">
        <p>yataḥ |</p>
        <span>rājagrahe samāyāte viṣame kāryasaṃśaye |</span>
        <span>saṃdigdhamanasāṃ rājñāṃ pradhānāḥ saṃśayacchidaḥ || 5.18 (= 47) ||</span>
      </div>
      <h2 id="23,2">23,2</h2>
      <p>tato he tāta sthirībhava | matsyahasanottaraṃ rājñaḥ purato mayābhidheyam  iti | snāhi bhuṅkṣva | tataḥ sa evaṃ kṛtvā rājño 'grato gatvā sarvaṃ   nivedayām āsa | nṛpo 'pi tuṣṭas tām ājuhāva | sā āśīrvādaṃ dattvā   rājānam abravīt | rājan mā mudhā viprān viḍambaya | kiṃ tvayā evaṃvidhaṃ   matsyānāṃ hāsyaṃ dṛṣṭaṃ śrutaṃ vā | kathaṃ mām abalājanaṃ pṛcchan na vilajjase |  </p>
      <h2 id="23,7">23,7</h2>
      <div class="lg" style="padding-left: 2em;">
        <p>yataḥ |</p>
        <span>itaro 'pi na sāmānyo nṛpatir divyarūpabhṛt |</span>
        <span>tvaṃ punar vikramādityo yathārtho 'si paraṃtapa || 5.19 (= 48) ||</span>
      </div>
      <div class="lg" style="padding-left: 2em;">
        <p>uktaṃ ca |</p>
        <span>indrāt prabhutvaṃ jvalanāt pratāpaṃ krodhaṃ yamād vaiśravaṇāc ca vittam |</span>
        <span>sattvasthire rāmajanārdanābhyām ādāya rājñaḥ kriyate śarīram || 5.20 (= 49) ||</span>
      </div>
      <h2 id="23,11">23,11</h2>
      <div class="lg" style="padding-left: 2em;">
        <p>tathā ca bhārate |</p>
        <span>mā vṛkodara pādena ekādaśacamūpatim |</span>
        <span>pañcānām api yo bharttā nāsāprakṛtimāninī (?) || 5.21 (= 50) ||</span>
      </div>
      <h2 id="23,14">23,14</h2>
      <p>svāmin kathaṃ na tvaṃ svayam eva vicārayasi | yatas tvam eva sarvasaṃśayacchettā |  athānyebhyaś cet śrotuṃ kautukaṃ tarhi śṛṇu |  </p>
      <h2 id="24,1">24,1</h2>
      <div class="lg" style="padding-left: 2em;">
        <span>iyaṃ rājñī na spṛśati hy asmān matsyān mahāsatī |</span>
        <span>puruṣākhyān ato rājan hasitāḥ śapharā dhruvam || 5.22 (= 51) ||</span>
      </div>
      <div class="lg" style="padding-left: 2em;">
        <span>paribhāvyas tvayā rājan ślokārtho 'yaṃ sadā hṛdi |</span>
        <span>mūḍhadhīr anyathā deva yadi pṛcchasi māṃ punaḥ || 5.23 (= 52) ||</span>
      </div>
      <h2 id="24,5">24,5</h2>
      <p>rājan rājapatnyāḥ sūryam apaśyantyās tat katham asatītvaśaṅkā syāt | </p>
      <h2 id="24,6">24,6</h2>
      <div class="lg" style="padding-left: 2em;">
        <span>ślokārthe prastutārthe ca matsyānāṃ hasanaṃ budhāḥ |</span>
        <span>sanṛpā na vijānanti api sarvārthakovidāḥ || 5.24 (= 53) ||</span>
      </div>
      <h2 id="24,8">24,8</h2>
      <p>tataḥ sado mūḍhaṃ dṛṣṭvā bālapaṇḍitā utthāya yayau | śuko 'py āha |  ahaṃ prātaḥ kathayiṣye | iti kīroktiṃ śrutvā prabhāvatī suptā ||   iti śukasaptatau pañcamī kathā ||  </p>
      <h1 id="6">§ 6</h1>
      <h2 id="24,11">24,11</h2>
      <p>athāparasmin divase prabhāvatī śukaṃ prāha | śuka sa matsyahāsyavyatikaro  rājñā jñāto na veti | śuka āha | sa nṛpaḥ ślokārtham ajānan na   nidrāṃ lebhe |  </p>
      <h2 id="25,1">25,1</h2>
      <div class="lg" style="padding-left: 2em;">
        <p>uktaṃ ca |</p>
        <span>nidrā bhadre kutas teṣāṃ ye ṛṇavyādhipīḍitāḥ |</span>
        <span>avidheyakalatrāś ca ye cānye kṛtavairiṇaḥ || 6.1 (= 54) ||</span>
      </div>
      <h2 id="25,3">25,3</h2>
      <p>rājā nidrābhāve kaṣṭena niśāṃ nītvā prātar bālapaṇḍitām ākārya prāha |  bālike ślokārtho na jñāto mayā | tasmān matsyahāsyakāraṇe nivedaya |  </p>
      <h2 id="25,5">25,5</h2>
      <p>sā āha | rājan māṃ mā pṛccha | </p>
      <h2 id="25,6">25,6</h2>
      <div class="lg" style="padding-left: 2em;">
        <p>yataḥ |</p>
        <span>paścāttāpo 'tra bhavitā bhāryāyā vaṇijo yathā |</span>
        <span>āgraheṇa kṛtaḥ patyau maṇḍakāgamanaṃ prati || 6.2 (= 55) ||</span>
      </div>
      <h2 id="25,8">25,8</h2>
      <p>rājā | katham etat | śukaḥ | asty atra jayantī nāma nagarī | tatra  vaṇikputraḥ sumatir nāma | tasya priyā padminī nāma | tasya ca vaṇijaḥ   puṇyakṣayād dhanaṃ kṣīṇam | sa ca janaiḥ parityaktaḥ | yato jano dhanamitraḥ |  </p>
      <h2 id="25,11">25,11</h2>
      <div class="lg" style="padding-left: 2em;">
        <p>uktaṃ ca |</p>
        <span>yasyārthās tasya mitrāṇi yasyārthās tasya bāndhavāḥ |</span>
        <span>yasyārthāḥ sa pumāṁl loke yasyārthāḥ sa ca paṇḍitaḥ || 6.3 (= 56) ||</span>
      </div>
      <h2 id="26,2">26,2</h2>
      <div class="lg" style="padding-left: 2em;">
        <p>tathā ca bhārate |</p>
        <span>jīvanto 'pi mṛtāḥ pañca śrūyante kila bhārata |</span>
        <span>daridro vyādhito mūrkhaḥ pravāsī nityasevakaḥ || 6.4 (= 57) ||</span>
      </div>
      <div class="lg" style="padding-left: 2em;">
        <p>tathā ca |</p>
        <span>iha loke hi dhanināṃ paro 'pi svajanāyate |</span>
        <span>svajano 'pi daridrāṇāṃ tatkṣaṇād durjanāyate || 6.5 (= 58) ||</span>
      </div>
      <h2 id="26,7">26,7</h2>
      <p>so 'pi ca tṛṇakāṣṭhādikam ānīya purīmadhye vikrīṇāti | anyadā  anena tṛṇakāṣṭhādikaṃ kim api vane na prāptam | dṛḍhakāṣṭhamayo 'pi vighnavināyakaḥ   prāptaḥ | tataś cintitam | kim asau mama vidhāsyati |  </p>
      <h2 id="26,10">26,10</h2>
      <div class="lg" style="padding-left: 2em;">
        <p>uktaṃ ca |</p>
        <span>bubhukṣitaḥ kiṃ na karoti pāpaṃ kṣīṇā narā niḥkaruṇā bhavanti |</span>
        <span>prāṇārtham ete hi samācaranti mataṃ satāṃ yan na mataṃ tad eṣām || 6.6 (= 59) ||</span>
      </div>
      <h2 id="27,1">27,1</h2>
      <p>yāvat sa tasya vināyakasya pāṭanāyottiṣṭhati tāvat tuṣṭaḥ san jagāda |  ahaṃ tava pratidinaṃ pañca pañca maṇḍakān dāsye khaṇḍaghṛtayutān | mamālaye   prātar yāyāḥ | paraṃ kasyāpi idaṃ rahasyaṃ na kathanīyam | kathite tu   madvaco vitathaṃ bhaviṣyati | so 'pi ca tatheti pratipadya nityaṃ maṇḍakapañcakaṃ   bhāryāyā arpayati | tad daivaṃ maṇḍakapañcakaṃ ghṛtakhaṇḍayuktam ādāya   tadbhāryā nijakuṭumbaṃ tṛptīkaroti | nityaṃ ca tānmaṇḍakān gotriṇāṃ   gṛhe vāhayām āsa | nijasakhyā mandodaryās tṛptyarthaṃ nityaṃ prāhiṇot |   anyadā sā sakhī tāṃ papraccha | padminy api maṇḍakāgamanam idaṃ na jānāti |   tatas tasyāḥ purā sā sakhī kapaṭād brūte | sakhi yadi tvaṃ mama purato   guhyaṃ na kathayasi tat kaḥ snehaḥ |  </p>
      <h2 id="28,3">28,3</h2>
      <div class="lg" style="padding-left: 2em;">
        <p>uktaṃ ca |</p>
        <span>dadāti pratigṛhṇāti guhyam ākhyāti pṛcchati |</span>
        <span>bhuṅkte bhojayati caiva ṣaḍvidhaṃ prītilakṣaṇam || 6.7 (= 60) ||</span>
      </div>
      <h2 id="28,5">28,5</h2>
      <p>tataḥ padminy āha | madīyaḥ patir idaṃ guhyaṃ mamāgre katham api na brūte  mayā śataśaḥ pṛṣṭo 'pi | tayoktam | tarhi tvadīyaṃ jīvitaṃ rūpaṃ yauvanaṃ   sarvam api nirarthakam eva yad idaṃ nājñāyi | tataḥ padminī patiṃ   pṛcchati | kathaṃ maṇḍakaprāptiḥ | patir āha | vidheḥ prasādāt |  </p>
      <h2 id="28,9">28,9</h2>
      <div class="lg" style="padding-left: 2em;">
        <p>uktaṃ ca |</p>
        <span>dvīpād anyasmād api madhyād api jalanidher diśo 'py antāt |</span>
        <span>ānīya jhaṭiti ghaṭayati vidhir abhimatam abhimukhībhūtaḥ || 6.8 (= 61) ||</span>
      </div>
      <h2 id="28,11">28,11</h2>
      <div class="lg" style="padding-left: 2em;">
        <p>kiṃ ca |</p>
        <span>kṣutkṣāmasya karaṇḍapiṇḍitatanor mlānendriyasya kṣudhā kṛtvākhur vivaraṃ svayaṃ nipatito naktaṃ mukhe bhoginaḥ |</span>
        <span>tṛptas tatpiśitena satvaram asau tenaiva yātaḥ pathā svasthās tiṣṭhata daivam eva hi nṛṇāṃ vṛddhau kṣaye kāraṇam || 6.9 (= 62) ||</span>
      </div>
      <h2 id="29,2">29,2</h2>
      <p>yadā na kathayati tadānaśanaṃ cakre | patir āha | asmin kathite mahatī  hāniḥ paścāttāpaś ca bhaviṣyati | evaṃ bodhitāpi sā yāvan nāgrahaṃ muñcati   tadā tena daivopahatacittena kathitam |  </p>
      <h2 id="29,5">29,5</h2>
      <div class="lg" style="padding-left: 2em;">
        <p>uktaṃ ca |</p>
        <span>yasmai devāḥ prayacchanti puruṣāya parābhavam |</span>
        <span>buddhiṃ tasyāpakarṣanti na sa vetty ātmano hitam || 6.10 (= 63) ||</span>
      </div>
      <h2 id="29,7">29,7</h2>
      <p>tena ca rājan vikramārka buddhimuktena guhyaṃ kīrtitam | yato hīnapuṇyo  buddhyā mucyate |  </p>
      <h2 id="29,9">29,9</h2>
      <div class="lg" style="padding-left: 2em;">
        <p>uktaṃ ca |</p>
        <span>rāmo hemamṛgaṃ na vetti nahuṣo yāne yunakti dvijān viprād eva savatsadhenuharaṇe jātā matiś cārjune |</span>
        <span>dyūte bhrātṛcatuṣṭayaṃ ca mahiṣīṃ dharmātmajo dattavān prāyaḥ satpuruṣo 'py anarthasamaye buddhyā parityajyate || 6.11 (= 64) ||</span>
      </div>
      <h2 id="29,13">29,13</h2>
      <p>sā ca patimukhāt śrutvā sakhīpuro jagāda | tayā cātmapatiḥ kuṭhārahastaḥ  preṣito vināyakapārśve | so 'pi padminīpatiś ca prātas tatra   jagāma | vināyako 'pi tau dvāv api mayūrabandhair bandhayām āsa | so 'pi   ca padminīpatir uktaḥ | re tvadīya evāyam anarthaḥ | tatas tvayy eva daṇḍo   yujyate | tataḥ sakhīpatir yayāce | tān pañca maṇḍakān tasmai sa pradadau |   tau dvāv api svaṃ svaṃ gṛhaṃ jagmatuḥ | tataḥ patyā padminī jalpitā |   tvayā te pañcāpi maṇḍakā asmākaṃ spheṭitāḥ etasya dāpitāḥ | paścāttāpaṃ   ca kurute | tatas tvam api rājendra māṃ mā pṛccha | tava paścāttāpo   bhaviṣyati | idaṃ ślokaṃ svayam eva vicintaya | iti kathayitvā bālapaṇḍitā   utthāya svagṛhaṃ gatā | iti kathāṃ śrutvā prabhāvatī suptā |   iti śukasaptatau ṣaṣṭhī kathā ||  </p>
      <h1 id="7">§ 7</h1>
      <h2 id="31,1">31,1</h2>
      <p>anyasmin dine prabhāvatī śukaṃ papraccha | kīra punas tanmatsyahāsyakāraṇaṃ  rājñā śrutaṃ na vā | śukaḥ prāha | prātaḥ punar bālapaṇḍitām ākārayitvā   rājā prāha | kiṃ tanmatsyahāsyakāraṇam brūhi śīghraṃ bālike |   sā cāha |  </p>
      <h2 id="31,5">31,5</h2>
      <div class="lg" style="padding-left: 2em;">
        <span>devāgraho na kartavyaḥ paścāttāpo bhaviṣyati |</span>
        <span>sthagikāsaktacittasya viprasyābhūt purā yathā || 7.1 (= 65) ||</span>
      </div>
      <h2 id="31,7">31,7</h2>
      <p>asti dharaṇītale vatsonanāma paṭṭanam | tatra vīrākhyo rājā | tatra  ca keśavo nāma brāhmaṇaḥ | tena kadācid iti cintitam | yad ahaṃ pitṛdhanaṃ   na bhokṣye |  </p>
      <h2 id="32,1">32,1</h2>
      <div class="lg" style="padding-left: 2em;">
        <p>uktaṃ ca |</p>
        <span>uttamāḥ svaguṇaiḥ khyātā madhyamāś ca pitur guṇaiḥ |</span>
        <span>adhamā mātulaiḥ khyātā śvaśuraiś cādhamādhamāḥ || 7.2 (= 66) ||</span>
      </div>
      <div class="lg" style="padding-left: 2em;">
        <p>kiṃ ca |</p>
        <span>piara viḍhattaï davvaḍaï caḍḍiri ko ṇa karei |</span>
        <span>saïṁ viḍhavaï saïṁ bhojaaï viralā jaṇaṇi jaṇei || 7.3 (= 67) || </span>
        <p>(•)</p>
      </div>
      <h2 id="32,5">32,5</h2>
      <p>ity avadhārya sa medinyāṃ babhrāma devatīrthaśmaśānanagareṣu dhanārtham |  anyadā sa nirjane pradeśe prasiddhe śivacatvare karālāyāḥ śmaśāne ca   paribhramya pariśrāntaḥ kapilakamaṭham apaśyat | tatra ca paryaṅkāsanasthaṃ tāpasaṃ   dadarśa | sa ca vipras tasyāgre kṛtāñjalipuṭas tasthau | tāpaso dhyānaṃ   śanair muktvā evam uktavān |  </p>
      <h2 id="33,1">33,1</h2>
      <div class="lg" style="padding-left: 2em;">
        <span>kiṃ kasmai dīyate loke trāyate ko bhavārṇavāt |</span>
        <span>asādhyaṃ sādhyate kasya kāle 'sminn atither aho || 7.4 (= 68) ||</span>
      </div>
      <h2 id="33,3">33,3</h2>
      <p>tataḥ sa brāhmaṇa ūrdhvabāhur jagāda | tavāham atithir dhanārthī | tāpaso  'pi taṃ vipram alpayācakaṃ dṛṣṭvā manasi duḥkhībabhūva |  </p>
      <h2 id="33,5">33,5</h2>
      <div class="lg" style="padding-left: 2em;">
        <p>uktaṃ ca |</p>
        <span>stokārthaprārthanān dīnān dṛṣṭvodārān hi yācakān |</span>
        <span>khidyante 'tīva manasi api prāṇapradāyinaḥ || 7.5 (= 69) ||</span>
      </div>
      <div class="lg" style="padding-left: 2em;">
        <p>kiṃ ca |</p>
        <span>ahihūo vi a vivaā karei suaṇo parassa uvaāraṃ |</span>
        <span>oṇei aṇṇadāvaṃ candaṇataruo sakhaṇḍo vi || 7.6 (= 70) || </span>
        <p>(•)</p>
      </div>
      <h2 id="34,1">34,1</h2>
      <p>tato yogīndra yadā tvam etatsparśanaṃ kariṣyasi tadā hemnaḥ pañcaśatāni  nityaṃ dāsyatīty uktvā viprāya paryaṅkīkṛtaṃ sindūram arpayām āsa | uktaś ca |   etat tvayānyasmai na dātavyaṃ na kathanīyaṃ ca | anyathā mama samīpe vyāvṛtya   sameṣyati | tadarpitaṃ yadā sa dvijaḥ prātaḥ spṛśati tadā suvarṇaśatapañcakaṃ   dadāti | sa ca ratnāvatīṃ purīṃ gataḥ | tatra sthagikāṃ nāma   veśyāṃ nityaṃ kāmayate | sā ca taddravyāgamanaṃ na jānāti | kuṭṭinī   pṛcchati | hale eṣa vipraḥ kim api vyavasāyādikaṃ na vidhatte | paraṃ   dravyaṃ kuto 'smākaṃ vitarati kasmād vilasatīti | tato veśyā taṃ pṛcchati |   sa vipraḥ sarvathā na kathayati | tato veśyayā svakalayā bhaktyā   cārādhitaḥ | tataḥ pṛṣṭaḥ san kathayām āsa yat sindūrād dravyāgamaḥ | tayā   ca suptasya sindūraṃ gṛhītam | tato dravyābhāve kuṭṭinyā gṛhān niḥkāsitaḥ |  </p>
      <h2 id="35,4">35,4</h2>
      <div class="lg" style="padding-left: 2em;">
        <p>uktaṃ ca |</p>
        <span>viśvāsapratipannānāṃ vañcane kā vidagdhatā |</span>
        <span>aṅkam āruhya suptaṃ hi hantuṃ kiṃ nāma pauruṣam || 7.7 (= 71) ||</span>
      </div>
      <h2 id="35,5">35,5</h2>
      <p>sa vipras tatsindūram apaśyan phūtkurvan rājadvāraṃ yayau muṣito 'ham iti vadan |  tato vivādaḥ saṃjātaḥ | kuṭṭiny āha |  </p>
      <h2 id="35,7">35,7</h2>
      <div class="lg" style="padding-left: 2em;">
        <span>dhūrto 'sau matsutālubdho dhanahīno bhavaty asau |</span>
        <span>manobhavagrahagrasto asamaṃjasam īdṛśam || 7.8 (= 72) ||</span>
      </div>
      <div class="lg" style="padding-left: 2em;">
        <span>janair guṇair asaṃbhāvyaṃ rājñā kathaṃ saṃbhāvyate |</span>
        <span>paraṃ satyam idaṃ jātaṃ sindūraṃ dhanadaṃ yataḥ || 7.9 (= 73) ||</span>
      </div>
      <h2 id="35,11">35,11</h2>
      <p>sa ca janair vaideśiko 'yam iti jñātvā nirvāsitaḥ | tac ca sindūraṃ  yogīndram eva yayau | tato rājan vikramāditya sthagikāprītinibandhanāt   tenākhyāte ca sindūre sthagikā naiva viprasya babhūva na ca sindūram |   evaṃ tavāpi rājan ratiḥ prītiś ca na bhaviṣyati | evam uktvā bālapaṇḍitā   gṛhaṃ jagāma | iti kathāṃ śrutvā prabhāvatī suptā |   iti śukasaptatau saptamī kathā ||  </p>
      <h1 id="8">§ 8</h1>
      <h2 id="36,6">36,6</h2>
      <p>athāparedyuḥ prabhāvatī śukaṃ pṛcchati | śuka uttaraṃ dadau | devi bālapaṇḍitā  dvitīye 'hni saṃyāte rājānaṃ prāha | deva nāgrahaḥ kartuṃ yujyate |  </p>
      <h2 id="36,8">36,8</h2>
      <div class="lg" style="padding-left: 2em;">
        <p>yataḥ |</p>
        <span>rājñā naivāgrahaḥ kāryaḥ śubhe vāśubhakarmaṇi |</span>
        <span>tadaṅgāni hi bhūtāni rājñāṃ hi mahatī tanuḥ || 8.1 (= 74) ||</span>
      </div>
      <div class="lg" style="padding-left: 2em;">
        <span>ākhyāte ca tava mayā vaṇikputryā yathābhavat |</span>
        <span>na bahir na gṛhaṃ rājan tathā te 'pi bhaviṣyati || 8.2 (= 75) ||</span>
      </div>
      <h2 id="37,1">37,1</h2>
      <p>rājā pṛcchati | katham etat | bālapaṇḍitā prāha | asti pṛthvītale  tripuraṃ nāma sthānam | tasmin trivikramo nāma rājā | tatra sundarābhidhāno   vaṇik | tadbhāryā subhagā nāma atīva kulaṭā | sā ca   bhartrā gṛhān niryāntī prayatnena niyantritā | tāṃ ca niyantraṇāt pūrvam eko   vaṇig yakṣagṛhe sthitaḥ sakāmām abhajat | yadā ca bahir nirgacchantī patinā   nivāritā tadā sakhīṃ prāha | sakhi adya tvayā sa mānavo yakṣāyatane   ākāraṇīyaḥ yathāhaṃ tatra gatvā taṃ rame | tvayā ca mayi gatāyāṃ   paścād asmadgṛhaṃ jvālanīyaṃ yathā gṛhakāryāsakto jano māṃ gatāṃ na   jānāti | atrāntare 'haṃ taṃ svecchayā bhuktā samupāgacchāmi | tataḥ   sakhīvacanāt sa pumān tatrāyātaḥ | sāpy āgatā | tadā ca gatāyāṃ tasyāṃ   sā sakhī tadgṛhaṃ prajvālitavatī | sa pumān prajvalane kutūhalī yakṣāyatanaṃ   muktvā tatrāvalokanāya gataḥ | sā ca tatra sthitāsamāptātmaprayojanā   yāvatā gṛham āgatā tāvatā gṛhaṃ dagdham |  </p>
      <h2 id="38,4">38,4</h2>
      <div class="lg" style="padding-left: 2em;">
        <span>na gṛhaṃ na bahir bhūpa vaṇigvadhvā yathābhavat |</span>
        <span>tathā tava mahārāja bhaviṣyati suniścayam || 8.3 (= 76) ||</span>
      </div>
      <h2 id="38,6">38,6</h2>
      <p>atha cet jñātena ślokārthena prayojanaṃ tadā kalye svayam eva jñāpayiṣyāmi |  ity uktvā sā gṛhaṃ yayau | iti kathāṃ śrutvā prabhāvatī suptā ||   iti śukasaptatau aṣṭamī kathā ||  </p>
      <h1 id="9">§ 9</h1>
      <h2 id="38,9">38,9</h2>
      <p>athāparedyuḥ savismayā prabhāvatī śukaṃ pṛcchati sma | śuka kiṃ vijñātaṃ  vikramārkeṇa matsyahasanakāraṇam | śukaḥ prāha | devi na kim api rājñā   svayaṃ jñātam | tato rājā prātar dvijasutām āhūya bālapaṇḍitāṃ prāha |   tvayā ity uktaṃ yat tvaṃ svayam eva jñāsyasi | mayā tu kim api na jñātam |   bālapaṇḍitā prāha | yadi rājann evam api mayā kathyamānaṃ na vetsi   tataḥ śṛṇu | puṣpahāso nāma mantrī sarvamantriṇām agraṇīr nirdoṣo guptaḥ |   kim iti niyantrito 'sti | rājā prāha | anvartho 'yaṃ puṣpahāsaḥ |   yataḥ | yadāsau madīyāyāṃ saṃsadi hasati tadāsyāsyāt puṣpaprakaro   nipatati | iyaṃ ca kathāpararājyamaṇḍaleṣu khyātābhūt | tatas taiḥ preṣitāḥ   svīyapumāṃsaḥ kutūhalānveṣaṇāya | teṣu samāyāteṣu tena na hasitaṃ puṣpaprakaro   'pi nābhūt | iti kāraṇāt guptibandhaḥ | bālapaṇḍitā prāha |   kenāpi kāraṇena mantriṇā na hasitam | rājan tatkāraṇaṃ tvayā jñātaṃ   na vā | rājā prāha | mayā kim api na jñātam | bālapaṇḍitā   prāha | tarhi katham idaṃ daṇḍaṃ kurvan pāpabhāk na bhavasi |  </p>
      <h2 id="40,4">40,4</h2>
      <div class="lg" style="padding-left: 2em;">
        <p>uktaṃ ca |</p>
        <span>dharmeṇa rāṣṭraṃ vindeta dharmeṇaivānupālayet |</span>
        <span>dharmāc charaṇyatāṃ yāti rājā sarvabhayāpahaḥ || 9.1 (= 77) ||</span>
      </div>
      <h2 id="40,6">40,6</h2>
      <p>yathā āgrahān māṃ matsyahāsakāraṇaṃ pṛcchasi tathā tam api pṛccha hāsyakāraṇam |  sa evātmīyahāsyasya matsyahāsyasya ca kāraṇaṃ vaktā | rājāpi   tadvacanāt puṣpahāsaṃ mantriṇaṃ vastradānapūrvaṃ mantripade pratiṣṭhāpya   matsyahāsyakāraṇaṃ papraccha | mantry āha | yady api gṛhaduścaritam akathyam |  </p>
      <h2 id="40,10">40,10</h2>
      <div class="lg" style="padding-left: 2em;">
        <p>yataḥ |</p>
        <span>arthanāśaṃ manastāpaṃ gṛhe duścaritāni ca |</span>
        <span>vañcanaṃ cāpamānaṃ ca matimān na prakāśayet || 9.2 (= 78) ||</span>
      </div>
      <h2 id="41,1">41,1</h2>
      <p>tathāpi tu rājājñā mahatī | </p>
      <h2 id="41,2">41,2</h2>
      <div class="lg" style="padding-left: 2em;">
        <p>yataḥ |</p>
        <span>prabhuḥ prītisnigdhāṃ dṛśam api na pāpeṣu visṛjet kutaḥ ślāghyām ājñāṃ praṇayarasasāndreṇa manasā |</span>
        <span>atītyādityāgniprabhṛti bhuvi dharmendriyam ayaṃ nṛpākhyaṃ hi jyotiḥ prasabham idam aindraṃ vijayate || 9.3 (= 79) ||</span>
      </div>
      <h2 id="41,6">41,6</h2>
      <p>tato rājan me kalatraṃ narāntararataṃ jātaṃ tac ca mayā jñātam | tena ca  duḥkhena na hasitaḥ | rājāpīdam ākarṇya puṣpahastakai rājñīm āhatya saṃmukham   avalokayām āsa | sā ca tena prahāreṇa kapaṭamūrcchāṃ nāṭayati sma |   puṣpahāso 'pi tām avalokya sahāso babhūva puṣpotkaraś ca samajani |   rājāpi tām āśvāsya kṛtakopo dvijātmajāsyaṃ vilokya mantriṇam avādīt |   katham asmadduḥkhe sahāso 'si | mantry api sabhayam añjaliṃ baddhvābhāṣata |   rājan poṭakajanais tvadīyā rājñī rātrau nāḍikābhir āhatāpi na   mūrcchitā adhunā mūrcchiteti hāsyam | rājāpi sakopo mantrinn idaṃ   tvayā dṛṣṭaṃ śrutaṃ veti papraccha | mantry āha | svāmin dṛṣṭam evedam | yadi   svāmī na pratyeti tadā kañcukam uttāryāvalokayatu | evaṃ kṛte rājā   sarvam ajñāsīt | mantriṇo dvijasutāyāś ca mukham avalokya kim idam ity avādīt |   mantry āha | svāmin yad idaṃ dvijaputryā gūḍhārthaṃ matsyahāsyakāraṇaṃ   niveditaṃ tan mayā prakaṭīkṛtam | ity evam ukto rājā āsthānaṃ vyasarjayat |   atha dvijasutāpuṣpahāsāv api bhītahṛṣṭau svaṃ svaṃ gṛhaṃ jagmatuḥ |   tena ca rājñā tasyā mañjūṣāsthito naro dṛṣṭo vināśitaḥ | sā ca   nijavāsād visarjitā | śukaḥ prabhāvatīm āha |  </p>
      <h2 id="42,11">42,11</h2>
      <div class="lg" style="padding-left: 2em;">
        <span>tathā tvam api kalyāṇi mā kuruṣva vṛthāgraham |</span>
        <span>yad āgrahaparo loke vilakṣo vikramārkavat || 9.4 (= 80) ||</span>
      </div>
      <h2 id="43,2">43,2</h2>
      <p>iti kathāṃ śrutvā prabhāvatī suptā |  iti śukasaptatau navamī kathā ||  </p>
      <h1 id="10">§ 10</h1>
      <h2 id="43,4">43,4</h2>
      <p>anyadā saśṛṅgārā prabhāvatī śukam āha | </p>
      <h2 id="43,5">43,5</h2>
      <div class="lg" style="padding-left: 2em;">
        <span>kiṃ kartavyaṃ mayā kīra tvaṃ vadādya priyaṃvada |</span>
        <span>yadi te 'sti sakhī yāhi śṛṅgārīva sahāyinī || 10.1 (= 81) ||</span>
      </div>
      <h2 id="43,7">43,7</h2>
      <p>prabhāvaty āha | katham etat | śuka āha | asti rājapuraṃ nāma sthānam |  tatra devasākhyaḥ kauṭumbikaḥ | tatkalatre śṛṅgāravatī subhagā ca | parasparaparitrāṇakṛtabandhaparāyaṇe |   parapuruṣalampaṭe prasiddhe ratakarmaṇi | (|| 10.2 (= 82) ||) anyadā   yāvat subhagā upapatinā saha gṛhāntar vidyate tāvad bahiḥsthānāt patir   jhiṇṭahasto gṛhadvāri samāyayau | tadā sā kathaṃ bhavatv iti praśnaḥ |  </p>
      <h2 id="44,1">44,1</h2>
      <p>uttaram āha śukaḥ | tataḥ śṛṅgāradevyā sā nagnīkṛtya gṛhād bahir niṣkāśitā |  patir api kim idam iti bruvāṇo 'tyādarāt śṛṅgāradevyā uktaḥ |   yat tvayā etāni jhiṇṭāni devyā upavanād ānītāni tata iyaṃ grahilā   saṃjātā | tato yathāsthānaṃ gatvā muñca yathā praguṇā syāt | tataḥ sa   mūḍho yāvad evaṃ kartuṃ bahir jagāma tāvat tayā gṛhād upapatir niṣkāśitaḥ |   iti kathāṃ śrutvā prabhāvatī suptā |   iti śukasaptatau daśamī kathā ||  </p>
      <h1 id="11">§ 11</h1>
      <h2 id="44,8">44,8</h2>
      <p>pradoṣasamaye 'nyasmin kāminī kāmamohitā | vinayena śukaṃ prāha gacchāmi  yadi manyase | (|| 11.1 (= 83) ||) śukaḥ prāha |  </p>
      <h2 id="44,10">44,10</h2>
      <div class="lg" style="padding-left: 2em;">
        <span>avaśyam eva gantavyaṃ tvayetthaṃ mama niścayaḥ |</span>
        <span>mano 'bhīṣṭe payo nimne gacchat kaḥ prativārayet || 11.2 (= 84) ||</span>
      </div>
      <div class="lg" style="padding-left: 2em;">
        <span>gatayāpi tvayā tatra kartavyaṃ kiṃcid adbhutam |</span>
        <span>yathā rambhikayā pūrvaṃ brāhmaṇārthe 'dbhutaṃ kṛtam || 11.3 (= 85) ||</span>
      </div>
      <h2 id="45,4">45,4</h2>
      <p>prabhāvaty āha | katham etat | śuka āha | asti dābhilākhyo grāmaḥ |  tatra vilocano grāmaṇīḥ | tadbhāryā rambhikābhidhā paranarapriyā |   tāṃ ca tadbhartṛbhayān na ko 'pi kāmayate | tataḥ sā jalavyājāt ghaṭam   ādāya vāpīṃ yayau | dṛṣṭvā ca tatra surūpaṃ pathikaṃ bhaṭṭaputraṃ krīḍārthaṃ   dṛṣṭisaṃjñayā babhāṇa | so 'pi kāminīdṛṣṭisaṃcāracaturo viveda   tadākūtam |  </p>
      <h2 id="45,10">45,10</h2>
      <div class="lg" style="padding-left: 2em;">
        <p>uktaṃ ca |</p>
        <span>udīrito 'rthaḥ paśunāpi gṛhyate hayāś ca nāgāś ca vahanti noditāḥ |</span>
        <span>anuktam apy ūhati paṇḍito janaḥ pareṅgitajñānaphalā hi buddhayaḥ || 11.4 (= 86) ||</span>
      </div>
      <h2 id="46,1">46,1</h2>
      <div class="lg" style="padding-left: 2em;">
        <p>kiṃ ca |</p>
        <span>ṇaabbhantaragholantīe haaramaṇarāadiṭṭhīe |</span>
        <span>puṇaruttapecchirīe bālaa kiṃ kiṃ ṇa bhaṇio si || 11.5 (= 87) || </span>
        <p>(•)</p>
      </div>
      <div class="lg" style="padding-left: 2em;">
        <span>acchīhiṃ cia bhaṇiaṃ hiaatthaṃ jo jaṇo ṇa lakkhei |</span>
        <span>teṇa paḍibohieṇa a kiṃ kīraï ṇa kkhu alleṇa || 11.6 (= 88) || </span>
        <p>(•)</p>
      </div>
      <h2 id="46,5">46,5</h2>
      <p>tataḥ sa tadantikam āgatya jagāda | bhadre kiṃ vidheyam | sāha | tvayā  mama pṛṣṭhalagnena asmadgṛhaṃ samāgantavyaṃ mama patyuś ca namaskāro vidheyaḥ |   sarvam anyad ahaṃ kariṣye | tvayā tathaiveti vācyam | evam uktvā sā gṛhaṃ   praviṣṭā | so 'pi gṛhaṃ praviṣṭas tatpatyur agre tasthau | patir api vismitaḥ |   tataḥ sā kumbhaṃ muktvā patyuḥ sakāśam āgatyābravīt | nātha upalakṣasvainam |   sa āha | na vedmīti | tataḥ sā prāha | ayaṃ mātṛsvasuḥ suto yo   mayā śiśutve muktaḥ | sa dhavalo nāma mama milanārthaṃ samāgamat |   tato mayā āliṅgya sarvāpi svajanavārttā pṛṣṭā | sa ca brāhmaṇa evam   iti jalpati | tataḥ patinā sānujñātā taṃ mahānasaṃ nītvā bhojanacchādanasaṃskārais   toṣayām āsa | patir api tuṣṭaḥ prāha | bhadre tvayā   nijabāndhavasya mahatī bhaktiḥ kāryety uktvā suptaḥ | tadā ca rambhikā   brāhmaṇakhaṭvām upāviśat | tatas tenoktam | tvayā patyur agre ity uktaṃ yan madīyo   bhrātā samāgataḥ | tat tvaṃ me pratipannā bhaginī pratipannaṃ ca   nirvāhyate |  </p>
      <h2 id="48,1">48,1</h2>
      <div class="lg" style="padding-left: 2em;">
        <p>uktaṃ ca |</p>
        <span>chijjaü sīsaṃ aha hou bandhaṇaṃ caaü savvahā lacchī |</span>
        <span>paḍivaṇṇapālaṇe supurisāṇa jaṃ hou taṃ hou || 11.7 (= 89) || </span>
        <p>(•)</p>
      </div>
      <div class="lg" style="padding-left: 2em;">
        <span>lajjijjaï jeṇa jaṇo maïlijjaï ṇiakulakkamo jeṇa |</span>
        <span>kaṇṭhaṭṭhie vi jīe mā sundari taṃ kuṇijjāsu || 11.8 (= 90) || </span>
        <p>(•)</p>
      </div>
      <h2 id="48,5">48,5</h2>
      <p>rambhikā prāha | mā evaṃ vada | </p>
      <h2 id="48,6">48,6</h2>
      <div class="lg" style="padding-left: 2em;">
        <span>yato 'tidurlabhā rāmā pitṛmātṛparāyaṇā |</span>
        <span>pitṛmātṛmayair bhūtvā bhoktavyā kāminī naraiḥ || 11.9 (= 91) ||</span>
      </div>
      <h2 id="48,8">48,8</h2>
      <div class="lg" style="padding-left: 2em;">
        <p>uktaṃ ca |</p>
        <span>kāmārtāṃ svayam āyātāṃ yo na bhuṅkte nitambinīm |</span>
        <span>so 'vaśyaṃ narakaṃ yāti tanniḥśvāsahato naraḥ || 11.10 (= 92) ||</span>
      </div>
      <div class="lg" style="padding-left: 2em;">
        <span>so kiṁva māṇaï para mahila jo ṇavi jaṃpi emva |</span>
        <span>● ● ● ● ● ● ● ● ● ● ● ● ● ● ● ● ● ● ● ● ● ● ● ● || 11.11 (= 93) || </span>
        <p>(•)</p>
      </div>
      <div class="lg" style="padding-left: 2em;">
        <span>jo ṇavi māṇaï ● ● ● ● so kiṁva māṇaï thī avarā i |</span>
        <span>● ● ● ● ● ● mā kari ṇeha amhahaṃ bhaṅgu || 11.12 (= 94) || </span>
        <p>(•)</p>
      </div>
      <div class="lg" style="padding-left: 2em;">
        <span>śrūyate rukmiṇī pūrvaṃ kṛṣṇena madanāturā |</span>
        <span>gṛhītā bhrātṛjāyāpi kaḥ kāmam atilaṅghayet || 11.13 (= 95) ||</span>
      </div>
      <div class="lg" style="padding-left: 2em;">
        <span>virañcir api kāmārtaḥ svasutām abhilāṣukaḥ |</span>
        <span>dṛśyate 'dyāpi viyati hāriṇīṃ tanum āśritaḥ || 11.14 (= 96) ||</span>
      </div>
      <div class="lg" style="padding-left: 2em;">
        <span>vivāhe pārvatīṃ dṛṣṭvā harasya haravallabhām |</span>
        <span>caskanda retas tasyāpi bālakhilyās tadudbhavāḥ || 11.15 (= 97) ||</span>
      </div>
      <div class="lg" style="padding-left: 2em;">
        <span>tayaivaṃ bodhito mūrkhaḥ sa yāvad ramate na tām |</span>
        <span>phūtkṛtaṃ muṣitāsmīti trāyatāṃ trāyatām aho || 11.16 (= 98) ||</span>
      </div>
      <h2 id="50,1">50,1</h2>
      <p>tayā ca phūtkṛte kim idam iti kurvāṇo bāndhavaiḥ saha dhāvito bhartā |  sa ca kathaṃ mucyate | iti praśnaḥ | uttaram | evaṃ ca sa brāhmaṇaḥ   sabhayaḥ san tatpādayoḥ patito jagāda | svāmini prāṇān rakṣa | tavehitaṃ   kariṣyāmi | evaṃ sthite sā dugdhasahitaṃ bhaktam aḍhaṃḍholayat antike   jvalinam ajvālayat āgataṃ ca patiṃ jagāda | asya viṣūcikā utpannā |   tato mayā phūtkṛtam | evam uktvā dugdhabhaktaṃ pradarśitam | patir api   mūrkho dṛṣṭvā yayau | tataḥ sā patyau supte yadṛcchayā surataṃ cakāra |   so 'pi ca māndyavyājān māsam ekaṃ sthitaḥ paścāj jagāma | iti śrutvā   prabhāvatī suptā |   iti śukasaptatau ekādaśī kathā ||  </p>
      <h1 id="12">§ 12</h1>
      <h2 id="51,1">51,1</h2>
      <p>athānyadā sā calitā | śukaḥ prāha | </p>
      <h2 id="51,2">51,2</h2>
      <div class="lg" style="padding-left: 2em;">
        <span>viparīte samāyāte yadi vetsi tvam uttaram |</span>
        <span>yathā śobhikayā proktaṃ vavvūle caṭite sati || 12.1 (= 99) ||</span>
      </div>
      <h2 id="51,4">51,4</h2>
      <p>asty atra nalaüḍāgrāme kulālo mahādhanaḥ | tasya bhāryā śobhikā  nāma paraṃ kulaṭā naralampaṭā ca | sā patyau bahir gate upapatisahitā   gṛhāntaḥ krīḍati | tasyāś caivaṃ sthitāyā bhartā gṛhaṃ samāgamat |   tadanantaraṃ sā kathaṃ bhavatv iti praśnaḥ |   śukaḥ prāha | yadā ca tayā sa   āgacchan jñātas tadā upapatir uktaḥ | caṭa tvaṃ vavvūlavṛkṣam | evaṃ ca sa   tayā proktas tathā cakāra | tasya ca vṛkṣe caṭataḥ paridhānavastraṃ vilagnaṃ   nagno 'pi vṛkṣam ārūḍhaḥ | tasmiṃś ca vṛkṣam ārūḍhe patiḥ prāha | kim idam iti |   sā āha | ayaṃ śatrubhir abhibhūto 'dho vastram api tyaktvā vavvūlam adhirūḍhaḥ |   tataḥ samāgatya tasyāḥ patinā vṛkṣān mandaṃ mandam uttārya sa svagṛhaṃ   preṣitaḥ | tayā dhūrtayā ca saha hastatālaṃ hasitam | iti kathāṃ śrutvā   prabhāvatī suptā |   iti śukasaptatau dvādaśī kathā ||  </p>
      <h1 id="13">§ 13</h1>
      <h2 id="52,6">52,6</h2>
      <p>athānyedyuḥ prabhāvatī śukaṃ pṛcchati | śuka āha | </p>
      <h2 id="52,7">52,7</h2>
      <div class="lg" style="padding-left: 2em;">
        <span>vraja devi sukhaṃ bhuṅkṣva ardhabhukte patau yathā |</span>
        <span>kṛtaṃ rājikayā citram uttaraṃ dhūlisaṃyutam || 13.1 (= 100) ||</span>
      </div>
      <h2 id="52,9">52,9</h2>
      <p>asti nāgapuraṃ nāma sthānam | yatraiko vaṇik | tatpatnī rājikānāmnī  surūpā paraṃ duścāriṇī | vaṇiksutaś ca tāṃ narāntarāsaktāṃ na   jānāti | tataś ca ekadā sa bhojanāya yadopaviṣṭas tadā upapatiḥ kṛtasaṃketo   mārge gacchan tayā dṛṣṭaḥ | taṃ ca dṛṣṭvā gṛhe 'dya ghṛtaṃ nāsti ity uktvā   dravyaṃ tatsakāśād ādāya ghṛtānayanadambhena veśmato nirgatya ca sā bahir   jāreṇa saha ciraṃ sthitā | patis tu gṛhe kṣudhārtaḥ kruddhaś ca | tataḥ sā   kathaṃ gṛhaṃ gantum arhati | iti praśnaḥ | uttaram | tataḥ sā hastau pādau   mukhaṃ ca dhūlidhūsaraṃ vidhāya sadrammā dhūliṃ gṛhītvā gṛham āgatā |   patiḥ kruddho raktekṣaṇaḥ kim idam ity āha | sā ca saniḥśvāsaṃ rudatī   dhūlipuñjaṃ darśayitvā idam uvāca | yatkṛte tvaṃ kruddhaḥ sa te dravyo 'tra   dhūlyāṃ patitaḥ | enām utkṣipya gṛhāṇa tvam | evam uktaḥ sa vilakṣaḥ   tadaṅgāni vastrāñcalena saṃmārjya sāntvayām āsa vividhalālanaiḥ | iti   kathāṃ śrutvā prabhāvatī suptā |   iti śukasaptatau trayodaśī kathā ||  </p>
      <h1 id="14">§ 14</h1>
      <h2 id="53,11">53,11</h2>
      <p>sā nitambinī anyedyuś calitā | śukenoktam | </p>
      <h2 id="53,12">53,12</h2>
      <div class="lg" style="padding-left: 2em;">
        <span>yuktam eva viśālākṣi paraṃ rantuṃ yadṛcchayā |</span>
        <span>yady āyāte patau vetsi dhanaśrīr iva bhāṣitum || 14.1 (= 101) ||</span>
      </div>
      <h2 id="54,2">54,2</h2>
      <p>prabhāvaty āha | kim etat | śukaḥ prāha | asti padmāvatī purī | tatra  dhanapālo nāma vaṇik | tasya bhāryā prāṇebhyo 'pi priyā dhanaśrīr   nāma | tac ca mithunaṃ parasparaṃ snehanirbharaṃ krīḍati | anyadā tu   vaṇig dravyasāram ādāya tām āpṛcchya deśāntaraṃ jagāma | sā ca tasmin   gate saṃsthiteva gṛhasthitā |  </p>
      <h2 id="54,7">54,7</h2>
      <div class="lg" style="padding-left: 2em;">
        <span>na snāti na ca sā bhuṅkte na jalpati sakhīsamam |</span>
        <span>nirastāśeṣasaṃskārā svadehe 'pi parāṅmukhī || 14.2 (= 102) ||</span>
      </div>
      <div class="lg" style="padding-left: 2em;">
        <span>malayānilam ārūḍhaḥ kokilālāpaḍiṇḍimaḥ |</span>
        <span>mallikāmodadūtaś ca madhupāravamaṅgalaḥ || 14.3 (= 103) ||</span>
      </div>
      <div class="lg" style="padding-left: 2em;">
        <span>anyadā tu samāyāto vasantaḥ kālarāṭ kṣitau |</span>
        <span>mano 'pi vikriyāṃ yasmin yāti saṃyamināṃ kila || 14.4 (= 104) ||</span>
      </div>
      <h2 id="54,13">54,13</h2>
      <p>tasmin vasantotsave gṛhopari sthitā nagarīramaṇīyakam ālokya yauvanaṃ  rūpaṃ ca nininda | sakhī ca tadiṅgitajñā jagāda | bhāmini rūpaṃ   vayaś ca mā vyarthaṃ vidhehi |  </p>
      <h2 id="55,3">55,3</h2>
      <div class="lg" style="padding-left: 2em;">
        <p>yataḥ |</p>
        <span>vādyate śṛṇu rambhoru kokilārāvaḍiṇḍimaḥ |</span>
        <span>madanasya nṛpasyeva vasantena dharātale || 14.5 (= 105) ||</span>
      </div>
      <div class="lg" style="padding-left: 2em;">
        <span>muñcantu māninaḥ sarve mānaṃ sevantu vallabhāḥ |</span>
        <span>gatvaraṃ yauvanaṃ loke jīvitaṃ ca tathā calam || 14.6 (= 106) ||</span>
      </div>
      <h2 id="55,7">55,7</h2>
      <p>tatas tvam api kuru vayaḥsāphalyam ity ukte dhanaśrīr jagāda | nāhaṃ vilambituṃ  sahāmi | yat tvayā bhavati tat śīghraṃ vidhehi | tatas tayā sā narāntareṇa   yojitā | yadā ca sā tenātmāsaktā jñātā tadā tadīyaśiroveṇī   chinnā | tatkāle ca patir deśāntarād ājagāma | tadā sā kathaṃ   bhavatv iti praśnaḥ | śukaḥ prāha | yadā ca patir gṛhadvāram āyayau tadā   tayottaraṃ vicintyoktam | nātha tvayā tāvad gṛhadvāri sthīyatāṃ yāvat sarvaṃ   sajjaṃ vidhīyate | tena caivaṃ pratipanne sā madhye gatvā bhaṭṭārikāṃ pūjayitvā   purato veṇīṃ sthāpayām āsa | evaṃ kṛtvā bahir nirgatya caraṇamaṇḍakaiḥ   patiṃ gṛhāntar devīpurato nītvā jagāda | nātha pūjaya gṛhādhidevatām |   tena pūjayatā veṇīṃ dṛṣṭvā uktam | kim idam iti |   tayoktam | mayopayācitam āsīt | yadā me patiḥ sameṣyati tadā   svāminy ahaṃ tavāgre veṇīṃ chetsyāmi | tad adhunā mayā kṛtam | sa ca   mugdho devīṃ namaskṛtya tāṃ bahumānayām āsa | iti śrutvā prabhāvatī   suptā |   iti śukasaptatau caturdaśī kathā ||  </p>
      <h1 id="15">§ 15</h1>
      <h2 id="56,11">56,11</h2>
      <p>anyadā sā calitā | </p>
      <h2 id="56,12">56,12</h2>
      <div class="lg" style="padding-left: 2em;">
        <p>hasann āha śuko |</p>
        <span>yāhi yadi kartuṃ tvam uttaram |</span>
        <span>vetsi yathā śriyādevyā nūpure 'pahṛte kṛtam || 15.1 (= 107) ||</span>
      </div>
      <h2 id="57,1">57,1</h2>
      <p>asti śālipuraṃ nāma nagaram | tatra śāligo vaṇik | tatpatnī  jayikā | tayoḥ suto guṇākaro nāmābhūt | tadbhāryā śriyādevī |   sā cāpareṇa subuddhināmnā vaṇijā saha ramate | tato lokāpavāde   'pi saṃjāte 'nuraktas tadīyaḥ patir na kim api karṇe karoti |  </p>
      <h2 id="57,5">57,5</h2>
      <div class="lg" style="padding-left: 2em;">
        <p>uktaṃ ca |</p>
        <span>rattā picchanti guṇā dosā picchanti je viratta tti |</span>
        <span>majjhatthā uṇa purisā dosā vi guṇā vi picchanti || 15.2 (= 108) || </span>
        <p>(•)</p>
      </div>
      <div class="lg" style="padding-left: 2em;">
        <p>kiṃ ca |</p>
        <span>mahilārattā purisā cheā vi ṇa saṃbharanti appāṇaṃ |</span>
        <span>iare uṇa taruṇīṇaṃ purisā salilaṃ va hatthagaaṃ || 15.3 (= 109) || </span>
        <p>(•)</p>
      </div>
      <h2 id="58,1">58,1</h2>
      <p>anyadā sā śvaśureṇa narāntarasahitā suptā dṛṣṭā | tataś caraṇān nūpuraṃ  śvaśureṇa cottāritaṃ tayā ca jñātam | tataḥ sā taṃ jāraṃ prasthāpya   bhartāraṃ tatrānīya tena saha suptā | nidrāntare ca patir utthāpitaḥ kathitaṃ   ca | tvadīyena pitrā nūpuram asmatpadādavatārya gṛhītam | evaṃvidhaṃ   ca pātakaṃ kvāpi na dṛṣṭaṃ yad vadhūpādāt śvaśuro nūpuraṃ gṛhṇāti | tenoktam |   prātaḥ pituḥ sakāśāt svayam arpayiṣyāmi | tena ca guṇākareṇa   pitaraṃ nirbhartsya tatsakāśān nūpuraṃ yācitam | pitrā coktam | yad iyaṃ   parapuruṣeṇa saha suptā dṛṣṭā ato mayā nūpuraṃ gṛhītam | tayoktam |   tvatputreṇa saha suptāham āsam | ityarthe divyaṃ karomi | atraiva grāme   uttarasyāṃ diśi yakṣo 'sti | tasya jaṅghāntarān nirgamiṣyāmi | yaḥ   kaścit satyo bhavati sa jaṅghayor antarān niṣkrāmyatīti prasiddham | evaṃ   śvaśureṇa cāṅgīkṛte sā kulaṭāsati dine jārasya gṛhe gatvā tam uvāca |   bhoḥ kānta prātar ahaṃ divyārthaṃ yakṣasya jaṅghāntarān nirgamiṣyāmi | tvayā   tatra samāgatya vātūlatvam āśritya mama kaṇṭhagraho vidheyaḥ | tena ca   tathokte sā svagṛham ājagāma | atha prātaḥ samastamahājanaṃ melayitvā   puṣpākṣatādikam ādāya yakṣāyatane gatvā samīpasarasi snānaṃ kṛtvā yakṣapūjārthaṃ   samāgacchantyās tasyāḥ pūrvasaṃketito jāro grahilībhūtas tatkaṇṭhe   nijabāhudvayaṃ yojayām āsa | tata āḥ kim etad ity abhidhāya sā punaḥ   snānārthaṃ yayau | so 'pi grahilo lokaiḥ kaṇṭhe gṛhītvā tasmāt pradeśād   dūrīkṛtaḥ | sāpi snānaṃ kṛtvā yakṣasamīpam āgatya puṣpagandhādyair abhyarcya   sarvalokānāṃ śṛṇvatām uvāca | bho bhagavan yakṣa nijabhartāram enaṃ ca grahilaṃ   vinā yady anyapuruṣaḥ spṛśati kadācana māṃ tadā tava jaṅghābhyāṃ sakāśān   mama niṣkramaṇaṃ mā bhavatv ity abhidhāya sarvalokasamakṣam eva jaṅghayor madhye   praviśya niṣkrāntā | yakṣo 'pi tadbuddhiṃ manasi ślāghamāna eva sthitaḥ |   sāpi satīti samastalokaiḥ pūjitā svabhavanaṃ jagāma | evaṃ cet śriyādevīvat   kartuṃ jānāsi tadā vraja | iti śrutvā prabhāvatī suptā |   iti śukasaptatau pañcadaśī kathā ||  </p>
      <h1 id="16">§ 16</h1>
      <h2 id="60,1">60,1</h2>
      <p>anyadā sā calitā śukaṃ prāha | śukāhaṃ narāntaraṃ gamiṣyāmi |  śukaḥ prāha |  </p>
      <h2 id="60,3">60,3</h2>
      <div class="lg" style="padding-left: 2em;">
        <span>satyam eva tvayābhāṇi kartavyaṃ yan mano 'nugam |</span>
        <span>manas tu mugdhikā yadvad aśakyān khedayaty alam || 16.1 (= 110) ||</span>
      </div>
      <h2 id="60,5">60,5</h2>
      <p>tac chrutvā prabhāvaty āha | katham etat | so 'bravīt | asti vidiśā nāma  purī | tasyāṃ janavallabho nāma vaṇik | tasya bhāryā mugdhikā nāma   capalā svairiṇī | yadā ca tayātiśayena vidūṣito 'yaṃ tadā bandhūnāṃ   kathayām āsa yad iyaṃ bahiḥ śāyinī | yadā ca tair evam uktā tadā tayāpy   uktam | ayam eva bahiḥśāyī sadaiva | māṃ mudhāpavādayati | tatas   tair militvā nirbandhaḥ kṛtaḥ | yaḥ ko 'pi adyaprabhṛti bahiḥ śāyī so   'parādhī | evaṃ nirbandhe kṛte 'pi sā suptaṃ patiṃ vihāya bahir gatā |   tasyāṃ ca bahir gatāyāṃ sa patir dvāraṃ dattvā suptaḥ | yadā ca bahiḥ krīḍāṃ   kṛtvā samāgatāyāḥ sa patir dvāraṃ nodghāṭayati tadā sā kūpe dṛṣadaṃ kṣiptvā   dvāradeśa eva sthitā | patir api kūpe patitā bhaviṣyatīti jñātvā   dvāram udghāṭya bahir nirgataḥ | tadā sā dvāraṃ pidhāya madhye sthitā | so   'pi ca bahiḥ sthito hā priye evaṃ vadan mahatā śabdena roditum ārabdhaḥ |   sāpi vigopakabhayād bahir nirgatya patiṃ madhye nināya | tatas tan mithunaṃ   parasparaṃ nirbandhaṃ cakāra | yad adyaprabhṛti mayā tvayā ca visaṃvādo na   vidheyaḥ | iti kathāṃ śrutvā prabhāvatī suptā |   iti śukasaptatau ṣoḍaśī kathā ||  </p>
      <h1 id="17">§ 17</h1>
      <h2 id="61,10">61,10</h2>
      <p>anyadā sā hasantī narāntaragamanāya śukaṃ pṛcchati | śuka āha |  yad eva manaso 'bhīṣṭaṃ tad eva kāryam |  </p>
      <h2 id="61,12">61,12</h2>
      <div class="lg" style="padding-left: 2em;">
        <p>uktaṃ ca |</p>
        <span>dṛṣṭipūtaṃ nyaset pādaṃ vastrapūtaṃ jalaṃ pibet |</span>
        <span>satyapūtaṃ vaded vākyaṃ manaḥpūtaṃ samācaret || 17.1 (= 111) ||</span>
      </div>
      <div class="lg" style="padding-left: 2em;">
        <span>mano 'nukūlaṃ kurvantu tanvi te duḥkham āgatam |</span>
        <span>soḍhuṃ śaktās tathā vaktuṃ guṇāḍhyo brāhmaṇo yathā || 17.2 (= 112) ||</span>
      </div>
      <h2 id="62,3">62,3</h2>
      <p>prabhāvatī pṛcchati | katham etat | śukaḥ kathayati | asti viśālā purī |  tatra yāyajūko brāhmaṇaḥ | tasya patnī pāhinī nāma surūpā ativallabhā |   tatputraḥ pitrā sarvām api kramād vidyāṃ grāhitaḥ | anyadā sa   pitarau muktvā deśāntaraṃ gataḥ | guṇāḍhya iti viśruto babhūva | jayantyāṃ   ca nagaryāṃ buddhijīvanaṃ vyacintayat | tataḥ ṣaṇḍaṃ yavakāśādibhiḥ pupoṣa |   so 'pi ṣaṇḍas tam anu paribhramati | anyadā sabandhanaṃ ṣaṇḍaṃ vidhāya   vaṇijārakaveṣadhārī madanāyā veśyāyāḥ kuṭṭinīṃ jagāda | asmadīyā   balīvardāḥ savastukāḥ prātar eṣyanti | adyāhaṃ tṛṇānayanārtham āgataḥ |   tad yatra asmadīyasya balīvardasya sthānaṃ bhavati tatrāhaṃ svapimi |   ity ukte sā kuṭṭinī balīvardadhanaiṣiṇī taṃ sthāpayām āsa | so 'pi taṃ   ṣaṇḍaṃ baddhvā vilāsinīpārśve yayau | tayā ca snāpito bhojitaś ca   guṇāḍhyo rajanyāṃ śṛṅgāritaḥ tatsakāśe sthitaḥ | so 'pi ca prabhātāyāṃ   niśi prathamam evotthāya svarṇaśṛṅkhalaṃ gṛhītvā jagāma | gate ca   tasminn ekā ceṭī utthitā ṣaṇḍam adṛṣṭvā kuṭṭinīṃ pratyāha | āue kim   idam | tatas taṃ vilāsinīpārśvād gataṃ jñātvā maunaṃ vidhāya sthitā |  </p>
      <h2 id="63,7">63,7</h2>
      <div class="lg" style="padding-left: 2em;">
        <p>uktaṃ ca |</p>
        <span>arthanāśaṃ manastāpaṃ gṛhe duścaritāni ca |</span>
        <span>vañcanaṃ cāpamānaṃ ca matimān na prakāśayet || 17.3 (= 113) ||</span>
      </div>
      <h2 id="63,9">63,9</h2>
      <p>anyadā guṇāḍhyo dyūtanirjitaḥ khaṭikāhasto veśyayā dhṛtaḥ | tenopāyaś  cintitaḥ | śambalī śambalīti jagāda | tatas tayā rājabhayān muktaḥ |   tatas tasyāṃ calitāyāṃ pṛṣṭhalagna eva śambalīti vadan gacchati | tatas   tayā vijane nītvā hastāt prasādya svarṇābharaṇaṃ dattam |  </p>
      <h2 id="64,1">64,1</h2>
      <div class="lg" style="padding-left: 2em;">
        <span>soḍhuṃ tyaktuṃ ca yaḥ śakto manasā kṛtam anyathā |</span>
        <span>mano 'nukūlatāṃ kurvan na sa nindyaḥ sadā satām || 17.4 (= 114) ||</span>
      </div>
      <h2 id="64,3">64,3</h2>
      <p>iti kathāṃ śrutvā prabhāvatī suptā |  iti śukasaptatau saptadaśī kathā ||  </p>
      <h1 id="18">§ 18</h1>
      <h2 id="64,5">64,5</h2>
      <p>anyadā sā calitā śukenoktā | </p>
      <h2 id="64,6">64,6</h2>
      <div class="lg" style="padding-left: 2em;">
        <span>gaccha devi na te doṣo gacchantyāḥ paraveśmani |</span>
        <span>yadi kācic charīre te buddhiḥ sarṣapacauravat || 18.1 (= 115) ||</span>
      </div>
      <h2 id="64,8">64,8</h2>
      <p>asti śubhasthānaṃ nāma nagaram | tatra daridro nāma vaṇik | tasya  gṛhe cauraḥ praviṣṭaḥ | so 'pi ca tatrānyat kim apy alabhamānaḥ sarṣapān   gṛhītvā nirgato rājapuruṣaiḥ prāptaḥ | sarṣapān gale baddhvā bhrāmito   rājakulāt sa kathaṃ mucyate | uttaram | yo yaḥ pṛcchati tasya tasyāgre   vadati | aho sarṣapāṇāṃ madhye na kiṃcit | tato rājñā sabhāyām   ākārya pṛṣṭaḥ | tava vaco 'bhiprāyaṃ na jāne | sa prāha |  </p>
      <h2 id="65,1">65,1</h2>
      <div class="lg" style="padding-left: 2em;">
        <span>baler varṣadine lokaḥ sarṣapān pañca rakṣakān |</span>
        <span>haste badhnāti tan nūnam apramāṇam ataḥ param || 18.2 (= 116) ||</span>
      </div>
      <h2 id="65,3">65,3</h2>
      <p>yato 'ham etāvadbhir api gale baddhair baddhaḥ | rājāpi tad ākarṇya hasaṃs taṃ mumoca |  iti śrutvā prabhāvatī suptā |   iti śukasaptatau aṣṭādaśī kathā ||  </p>
      <h1 id="19">§ 19</h1>
      <h2 id="65,6">65,6</h2>
      <p>anyadā prabhāvatī calitā | śukaḥ prāha | </p>
      <h2 id="65,7">65,7</h2>
      <div class="lg" style="padding-left: 2em;">
        <span>kuru yad rocate bhīru yadi kartuṃ tvam īśvarā |</span>
        <span>yathā santikayā bhartā svacchandā ca vimocitāḥ || 19.1 (= 117) ||</span>
      </div>
      <h2 id="65,9">65,9</h2>
      <p>asti karahaḍābhidhaṃ puram | tatra rājā guṇapriyo nāma yathārthaḥ |  tatra ca soḍhāko nāma śreṣṭhiḥ | tadbhāryā santikā nāma pativratā |   tatraiva cānyo vaṇik | tadbhāryā svacchandā nāma puṃścalī |   sā ca soḍhākaṃ nityam icchati paraṃ so 'bhivāñchāṃ na vidhatte | anyadā   ca manorathābhidhaṃ yakṣaṃ namaskartuṃ jagāma saḥ | tataḥ svacchandā pṛṣṭhalagnā   tatra praviṣṭā | sa ca hāvabhāvādyair anukūlito bhuktaḥ |  </p>
      <h2 id="66,4">66,4</h2>
      <div class="lg" style="padding-left: 2em;">
        <p>yuktam uktaṃ ca |</p>
        <span>sanmārge tāvad āste prabhavati puruṣas tāvad evendriyāṇāṃ lajjāṃ tāvad vidhatte vinayam api samālambate tāvad eva |</span>
        <span>bhrūcāpākṛṣṭamuktāḥ śravaṇapathajuṣo nīlapakṣmāṇa ete yāval līlāvatīnāṃ na hṛdi dhṛtimuṣo dṛṣṭibāṇāḥ patanti || 19.2 (= 118) ||</span>
      </div>
      <h2 id="66,8">66,8</h2>
      <p>tac ca mithunaṃ tathā dṛṣṭvā rājapuruṣaiḥ tadbandhanāya yakṣagṛhaṃ veṣṭitam |  santikā ca śuddhiṃ jñātvā rātrau mahatā tūryaśabdena yakṣagṛhaṃ gatā |   teṣām ārakṣakāṇāṃ purata uktam | aham adyadinavratā yakṣaṃ dṛṣṭvā bhojanaṃ   vijane vidhāsye | māṃ ca kiṃcid dhanaṃ gṛhītvā madhye praveśayata | tair api   tathaiva kṛtam | tatas tayā svacchandā svaveṣāṃ kārayitvā bahir niṣkāsitā |   svayaṃ te madhye sthitā | taṃ ca prātar nijakāntāsahitaṃ dṛṣṭvā ārakṣakā   vilakṣībabhūvuḥ | iti kathāṃ śrutvā prabhāvatī suptā |   iti śukasaptatau ekonaviṃśatitamī kathā ||  </p>
      <h1 id="20">§ 20</h1>
      <h2 id="67,4">67,4</h2>
      <p>anyadā prabhāvatī śukaṃ papraccha | śukaḥ prāha | </p>
      <h2 id="67,5">67,5</h2>
      <div class="lg" style="padding-left: 2em;">
        <span>gaccha devi mano yatra ramate te narāntare |</span>
        <span>kelikāvad yadā vetsi pativañcanam adbhutam || 20.1 (= 119) ||</span>
      </div>
      <h2 id="67,7">67,7</h2>
      <p>asti sābhramatyā nadyās taṭe śaṅkhapuraṃ nāma sthānam | tatra ca karṣukaḥ  sūrākhyo dhanī | tasya kelikā bhāryā paraṃ kuṭilā kulaṭā ca |   sānyasmin nadītīre siddheśvarapurasthaṃ brāhmaṇaṃ kāmayate | tadāsaktā ca   rātrau prātiveśikādūtikāsāhāyyān nadīṃ tīrtvā tadantikaṃ prāpnoti |   anyadā bhartrā jñātam | sa ca tatra gatas taccaritragaveṣaṇāya | yāvat sā   nadītīre tatra samāgatā tayā sa tāvad dṛṣṭaḥ | tatas taraṇaghaṭaṃ pānīyabhṛtaṃ   vidhāya prātiveśmikāgṛhamadhye bhaṭṭārikāṃ maṇḍayitvā tena payasā   snāpayitvā pratyuvāca prathamasaṃketitāṃ dūtikām uddiśya | svāmini purā   tvayā uktam | yadi tvaṃ siddheśvarīṃ na snāpayasi tataḥ pañcānāṃ dinānāṃ   madhye tvadbhartṛmaraṇaṃ bhaviṣyati | tato yadi tvadvacanapramāṇaṃ tadā   mama patiś ciraṃ jīvatu | prātiveśmikayoktam | evam astv iti śrutvā   sa patis tuṣṭo bhūtvālakṣita eva jagāma | iti kathāṃ śrutvā prabhāvatī   suptā |   iti śukasaptatau viṃśatitamī kathā ||  </p>
      <h1 id="21">§ 21</h1>
      <h2 id="69,1">69,1</h2>
      <p>anyasmin dine prabhāvatyā pṛṣṭaḥ śukaḥ prāha | </p>
      <h2 id="69,2">69,2</h2>
      <div class="lg" style="padding-left: 2em;">
        <span>vraja devi na doṣo 'sti vrajatāṃ sarvakarmasu |</span>
        <span>buddhir asti yadā yeṣāṃ mandodaryāḥ sahāyinī || 21.1 (= 118bis) ||</span>
      </div>
      <h2 id="69,4">69,4</h2>
      <p>prabhāvaty āha | katham etat | śukaḥ | asti pratiṣṭhānaṃ nāma nagaram |  tatra hemaprabho nāma rājā | śrutaśīlo mantrī | śreṣṭhī yaśodharaḥ |   mohinī bhāryā | tayos tanayā mandodarī | sa śrīvatsāya vaṇije   kāntipurīsamāgatāya dattā | tanmithunam atīva snehalampaṭam | sā ca   prātiveśmikayā pitṛbhāryayā kuṭṭinyā daṃṣṭrākarālayā yojitam anyaṃ rājaputram   upabhuṅkte | sā cāpannasattvā bhūtā garbhasaṃbhavāt saṃjāte dohade rājavallabhaṃ   mayūraṃ mārayitvā bhakṣitavatī | rājā tu tasmin mayūre samāgate   bhuṅkte iti sthitiḥ | tasmin divase tu bhojanavelāyāṃ na labdhaḥ | ḍiṇḍimaghoṣaṇe   kṛte kuṭṭinyā paṭahaḥ spṛṣṭaḥ | tayā ca jñātaṃ yat kayācid   āpannasattvayā mayūro dohadādbhakṣitaḥ | tataḥ sā garbhavatī pṛṣṭā |   tayā kuṭṭinī gṛham āgatā saṃmānitā |  </p>
      <h2 id="70,5">70,5</h2>
      <div class="lg" style="padding-left: 2em;">
        <p>uktaṃ ca |</p>
        <span>mādhuryaṃ pramadājane sulalitaṃ dākṣiṇyam ārye jane śauryaṃ śatruṣu mārdavaṃ gurujane dharmiṣṭhatā sādhuṣu |</span>
        <span>marmajñeṣv anuvartanaṃ bahuvidhā mānaṃ jane garvite śāṭhyaṃ pāpajane narasya kathitāḥ paryantam aṣṭau guṇāḥ || 21.2 (= 119bis) ||</span>
      </div>
      <h2 id="70,9">70,9</h2>
      <p>tayā ca sarvo 'pi mayūravṛttānto niveditaḥ | sā ca kuṭṭinī viśvāsaghātikā | </p>
      <h2 id="70,11">70,11</h2>
      <div class="lg" style="padding-left: 2em;">
        <p>uktaṃ ca |</p>
        <span>na viśvased aviśvaste viśvaste 'pi na viśvaset |</span>
        <span>viśvāsād bhayam utpannaṃ mūlād api nikṛntati || 21.3 (= 120) ||</span>
      </div>
      <div class="lg" style="padding-left: 2em;">
        <span>dāreṣu gopyaṃ puruṣasya kiṃcid gopyaṃ vayasyeṣu suteṣu kiṃcit |</span>
        <span>yuktaṃ na yuktaṃ manasā vicintya vaded vipaścin mahato 'nurodhāt || 21.4 (= 121) ||</span>
      </div>
      <div class="lg" style="padding-left: 2em;">
        <p>kiṃ ca |</p>
        <span>sopacārāṇi vākyāni śatrūṇām iha lakṣayet |</span>
        <span>avicāritagītārthā mṛgā yānti parābhavam || 21.5 (= 122) ||</span>
      </div>
      <h2 id="71,4">71,4</h2>
      <div class="lg" style="padding-left: 2em;">
        <p>kirāte 'py uktam |</p>
        <span>vrajanti te mūḍhadhiyaḥ parābhavaṃ bhavanti māyāviṣu ye na māyinaḥ |</span>
        <span>praviśya hi ghnanti śaṭhās tathāvidhān asaṃvṛtāṅgān niśitā iveṣavaḥ || 21.6 (= 123) ||</span>
      </div>
      <h2 id="71,7">71,7</h2>
      <p>kuṭṭinyā tat sarvaṃ jñātvā mantriṇe niveditam | mantriṇāpi rājñe | </p>
      <h2 id="71,8">71,8</h2>
      <div class="lg" style="padding-left: 2em;">
        <p>rājā prāha |</p>
        <span>mā hohi suhaggāhī mā pattihi jaṃ ṇa diṭṭhapaccakkhaṃ |</span>
        <span>paccakkhammi vi diṭṭhe juttājuttaṃ viāṇāhi || 21.7 (= 124) || </span>
        <p>(•)</p>
      </div>
      <h2 id="71,11">71,11</h2>
      <p>tad vaṇijo nagarapradhānasya vadhvā naitan niṣpadyate | yāvad ātmanā na dṛṣṭaṃ  tāvad asau na viḍambyaḥ | tac ca kuṭṭinyā agre mantriṇā niveditam kuṭṭinī   ca mantriṇaṃ peṭāyāṃ nikṣipya tadgṛhe nyāsavyājena mumoca |   svayaṃ ca tatra gatvā tām abhāṣata | mugdhe yan mayūrabhakṣaṇaṃ kṛtaṃ tat tvaṃ me   ślāghyā |  </p>
      <h2 id="72,4">72,4</h2>
      <div class="lg" style="padding-left: 2em;">
        <p>uktaṃ ca |</p>
        <span>eṇaḥ kuraṅgo hariṇas tittirir lāba eva ca |</span>
        <span>mayūracarmikūrmāś ca śreṣṭhā māṃsagaṇeṣv api || 21.8 (= 125) ||</span>
      </div>
      <h2 id="72,6">72,6</h2>
      <p>punar api samagro vṛttāntaḥ pṛṣṭaḥ | kathyamānaś ca peṭāhananakṛtasaṃjñena mantriṇā  śrutaḥ | tat kathaṃ sā śreṣṭhivadhūs tatpitā śvaśuraś ca mucyantām |  </p>
      <h2 id="72,8">72,8</h2>
      <div class="lg" style="padding-left: 2em;">
        <p>uktaṃ ca |</p>
        <span>na nīcajanasaṃsargān naro bhadrāṇi paśyati |</span>
        <span>darśayaty eva vikṛtiṃ supriye 'pi khalo yataḥ || 21.9 (= 126) ||</span>
      </div>
      <div class="lg" style="padding-left: 2em;">
        <span>nāśayitum eva nīcaḥ parakāryaṃ vetti na prasādhayitum |</span>
        <span>pāṭayitum eva śaktir nākhor uddhartum annapiṭam || 21.10 (= 127) ||</span>
      </div>
      <div class="lg" style="padding-left: 2em;">
        <span>dujjaṇajaṇasaṃsagge kāaccāo vi hoi vibuhāṇaṃ |</span>
        <span>pecchaha tilehi pattaṃ khalasaṅge pīḍaṇaṃ jatto || 21.11 (= 128) || </span>
        <p>(•)</p>
      </div>
      <h2 id="73,3">73,3</h2>
      <p>yāvat sā kuṭṭinī peṭāṃ hastena hanti tāvat sā vaṇikputrī savitarkam avādīt | </p>
      <h2 id="73,5">73,5</h2>
      <div class="lg" style="padding-left: 2em;">
        <span>vibhātā rajanī tāvad yāvad evaṃ kṛtaṃ mayā |</span>
        <span>prabuddhaṃ ca tadā mātar nāgre kiṃcid vidṛśyate || 21.12 (= 129) ||</span>
      </div>
      <h2 id="73,6">73,6</h2>
      <p>mātar mayā evaṃvidhaḥ svapno dṛṣṭaḥ | yaḥ kaścid arthapramāṇo me bhavati sa  kathyatām | evaṃ śrutvā mantrī dvāram āhatya bahir nirgataḥ | tataḥ sanmānitā   vaṇigvadhūḥ | sā tu kuṭṭinīti nirvāsitā | iti kathāṃ śrutvā   prabhāvatī suptā ||   iti śukasaptatau ekaviṃśatitamī kathā ||  </p>
      <h1 id="22">§ 22</h1>
      <h2 id="74,1">74,1</h2>
      <p>punaḥ prabhāvatyā pṛṣṭaḥ śukaḥ prāha | </p>
      <h2 id="74,2">74,2</h2>
      <div class="lg" style="padding-left: 2em;">
        <span>yāhi devi punar yāhi madīyaṃ matam īdṛśam |</span>
        <span>yadi vetsy uttaraṃ kiṃcid yathā māḍhukayā kṛtam || 22.1 (= 130) ||</span>
      </div>
      <h2 id="74,4">74,4</h2>
      <p>tac chrutvā prabhāvaty āha | katham etat | śukaḥ prāha | dāmbhilāgrāme soḍhāko  karṣukaḥ | tadbhāryā māḍhukā nāma | tāṃ ca bhaktahāriṇīṃ pathi   gacchantīm eko bahiḥ sūrapālākhyo naro bhuṅkte | sā kadācin mārge bhaktaṃ   muktvā tena saha sthitā | tato mūladevena dhūrtena tasmin bhakte uṣṭrikā   kṛtā | tayā ca evaṃjātaṃ bhaktam anutpāṭayitvā nītam | yāvac ca bhartrā   uṣṭrikā dṛṣṭā tāvat kim idam iti sā pṛṣṭā | tatas tayā tatkālottaraṃ   kṛtvoktam | nāthādya rātrau svapne uṣṭrikayā bhakṣito dṛṣṭas tvam | tato   mayā vighnāpahārāya viparītam idaṃ kṛtam | viśrabdhaṃ bhakṣaya yathā vighno   naśyati | iti śrutvā ratātmanā tenoṣṭrikāpi bhakṣitā | iti kathāṃ   śrutvā prabhāvatī suptā |   iti śukasaptatau dvāviṃśatitamī kathā ||  </p>
      <h1 id="23">§ 23</h1>
      <h2 id="75,6">75,6</h2>
      <p>anyadā sakhyas tāṃ puruṣāntarābhisaraṇāyaivam ūcuḥ | </p>
      <h2 id="75,7">75,7</h2>
      <div class="lg" style="padding-left: 2em;">
        <span>yatra svedalavair alaṃ vilulitair vyālupyate candanaṃ sacchedair maṇitaiś ca yatra raṇitaṃ na śrūyate nūpuram |</span>
        <span>yatrāyānty acireṇa sarvaviṣayāḥ kāmaṃ tadekāgrataḥ sakhyas tat surataṃ bhaṇāmi rataye śeṣā ca lokasthitiḥ || 23.1 (= 131) ||</span>
      </div>
      <h2 id="76,1">76,1</h2>
      <div class="lg" style="padding-left: 2em;">
        <p>tathā ca |</p>
        <span>saṃsaatula ṇa jahiṃ caḍaï tassu ṇa jīviu dhaṇu |</span>
        <span>āi parā jahi lahijjaï taṃ ji bhaṇijjaï pemmu || 23.2 (= 132) || </span>
        <p>(•)</p>
      </div>
      <div class="lg" style="padding-left: 2em;">
        <span>ārogyaṃ param ānandaḥ sukham utsāha eva ca |</span>
        <span>aiśvaryaṃ priyasaṃbhogaṃ vinā sarvaṃ nirarthakam || 23.3 (= 133) ||</span>
      </div>
      <div class="lg" style="padding-left: 2em;">
        <p>uktaṃ ca |</p>
        <span>ātmānam ālokya ca śobhamānam ādarśabimbe stimitāyatākṣī |</span>
        <span>haropayāne tvaritā babhūva strīṇāṃ priyālokaphalo hi veṣaḥ || 23.4 (= 134) ||</span>
      </div>
      <h2 id="76,7">76,7</h2>
      <div class="lg" style="padding-left: 2em;">
        <p>śukaḥ prāha |</p>
        <span>sulabhāḥ puruṣā rājan satataṃ priyavādinaḥ |</span>
        <span>apriyasya tu pathyasya vaktā śrotā ca durlabhaḥ || 23.5 (= 135) ||</span>
      </div>
      <div class="lg" style="padding-left: 2em;">
        <span>tataḥ kiṃ bahunoktena tvaṃ caitāḥ kṛtyakovidāḥ |</span>
        <span>kuṭṭinīcaritaṃ śrutvā tadvicārya tvarānvitā || 23.6 (= 136) ||</span>
      </div>
      <h2 id="77,2">77,2</h2>
      <p>prabhāvaty āha | katham etat | śuko 'bravīt | asti padmāvatī purī | yatra </p>
      <h2 id="77,3">77,3</h2>
      <div class="lg" style="padding-left: 2em;">
        <span>maṇikuṭṭimamārgeṣu śobhate ravivistaraḥ |</span>
        <span>śeṣaphaṇamaṇirāgo vasudhām ivopāgataḥ || 23.7 (= 137) ||</span>
      </div>
      <h2 id="77,5">77,5</h2>
      <p>tatra sudarśano nāma rājā | </p>
      <h2 id="77,6">77,6</h2>
      <div class="lg" style="padding-left: 2em;">
        <span>śaśinā hariṇā caiva balinā kuśabhūbhujā |</span>
        <span>kuśaśakticchalatyāgasaṃpad yasya na khaṇḍyate || 23.8 (= 138) || </span>
        <p>(?)</p>
      </div>
      <div class="lg" style="padding-left: 2em;">
        <span>kiṃ tasya varṇyate rājñaḥ prajāpālanaśālinaḥ |</span>
        <span>yasmiṃ lloke na dṛṣṭā hi doṣā ravikarair iva || 23.9 (= 139) ||</span>
      </div>
      <h2 id="77,10">77,10</h2>
      <p>tasya śṛṅgārasundarī nāma bhāryā | tasya nṛpates tayā saha krīḍato grīṣmakālo  'vātarat |  </p>
      <h2 id="77,12">77,12</h2>
      <div class="lg" style="padding-left: 2em;">
        <span>yatra sūraḥ kharo ghasro yatra dīrgho 'tiduḥsahaḥ |</span>
        <span>kharaś ca pavano bhīru grīṣme sarvam idaṃ kharam || 23.10 (= 140) ||</span>
      </div>
      <div class="lg" style="padding-left: 2em;">
        <span>candanaṃ śucivastraṃ ca pānīyaṃ śuciśītalam |</span>
        <span>sevyamāno 'pi madhuraḥ śucir jayati nānyathā || 23.11 (= 141) ||</span>
      </div>
      <div class="lg" style="padding-left: 2em;">
        <span>madhyāhne candanaṃ yeṣāṃ sāyaṃ majjanasevanam |</span>
        <span>rātrau vyajanavātaś ca teṣāṃ grīṣmo 'pi kiṃkaraḥ || 23.12 (= 142) ||</span>
      </div>
      <h2 id="78,6">78,6</h2>
      <p>evaṃvidhe grīṣme ca candranāmā vaṇik prabhāvatībhāryāsameto gṛhoparibhūmikāyām  ārūḍhaḥ | karair yukto 'pi nirālambaḥ ādityaḥ paścimāmbhonidhitaṭaṃ   gataḥ |  </p>
      <h2 id="78,9">78,9</h2>
      <div class="lg" style="padding-left: 2em;">
        <p>uktaṃ ca |</p>
        <span>pratikūlatām upagate hi vidhau viphalatvam eti bahusādhanatā |</span>
        <span>avalambanāya dinabhartur abhūn na patiṣyataḥ karasahasram api || 23.13 (= 143) ||</span>
      </div>
      <div class="lg" style="padding-left: 2em;">
        <span>tatrasthaḥ sa tathā bhānū rāgaśeṣo gatāṃśukaḥ |</span>
        <span>bhātīva vidrumaghaṭaḥ srastaḥ saṃdhyāvadhūkarāt || 23.14 (= 144) ||</span>
      </div>
      <div class="lg" style="padding-left: 2em;">
        <span>atrāntare viśālākṣi candro hantuṃ tamoripum |</span>
        <span>udayādriśiraḥ sthātum udyato 'ṃśubhaṭair vṛtaḥ || 23.15 (= 145) ||</span>
      </div>
      <div class="lg" style="padding-left: 2em;">
        <span>prācīmukhe vibhātīndur udayādriśiraḥsthitaḥ |</span>
        <span>dīpas tribhuvanasyeva pracchannasya tamisrayā || 23.16 (= 146) ||</span>
      </div>
      <div class="lg" style="padding-left: 2em;">
        <span>udayācalam ārūḍho bhāti candro niśāmukhe |</span>
        <span>yāminīvanitotsaṅgaḥ śulkaḥ kṛṣṇaśiraḥsthitaḥ || 23.17 (= 147) ||</span>
      </div>
      <h2 id="79,5">79,5</h2>
      <p>evaṃvidhe niśāmukhe sa vaṇik vikrīḍitayā tayā sārdhaṃ krīḍitaḥ |  asya rāmanāmā sutaḥ saṃjātaḥ | tasmai pitrā vidyāś cāśeṣā grāhitāḥ |   tasya mātānyadā candraṃ prāha | mama eka eva putraḥ | tato 'ham atiśayena   duḥkhārtā | candraḥ prāha | eko 'pi tvadīyaḥ sutaḥ ślāghyaḥ |  </p>
      <h2 id="79,9">79,9</h2>
      <div class="lg" style="padding-left: 2em;">
        <p>uktaṃ ca |</p>
        <span>caturo madhuras tyāgī gambhīraś ca kalālayaḥ |</span>
        <span>guṇagrāhī tathā caivaṃ eko 'pīdṛg varaḥ sutaḥ || 23.18 (= 148) ||</span>
      </div>
      <div class="lg" style="padding-left: 2em;">
        <p>tathā ca |</p>
        <span>kiṃ jātair bahubhiḥ putraiḥ śokasaṃtāpakārakaiḥ |</span>
        <span>varam ekaḥ kulālambī yatra viśrūyate kulam || 23.19 (= 149) ||</span>
      </div>
      <h2 id="80,2">80,2</h2>
      <p>ity uktvā dhūrtamāyāṃ kuṭṭinīm ākāryedam abravīt | tava kanakasahasraṃ dāsye |  mama putraṃ strīmāyāvañcanadakṣaṃ kuru | tatheti tayā pratijñāte putraṃ   sasākṣikaṃ tasyai dattvā yady asmatputraḥ kvāpi veśyāyāḥ kapaṭena jito   bhavati tadāhaṃ dviguṇaṃ kanakaṃ grahīṣye | tayoktam evam astv iti | lekhayitvā   putraṃ tadgṛhe preṣayām āsa | sa ca tatrastho veśyājanodbhavān vikārān   gṛhṇāti |  </p>
      <h2 id="80,8">80,8</h2>
      <div class="lg" style="padding-left: 2em;">
        <p>tad yathā |</p>
        <span>vaiśikīṃ kṛtrimāṃ vāṇīṃ vyalīkān śapathāṃs tathā |</span>
        <span>kauṭilyaṃ kṛtrimaṃ bhāvaṃ kṛtrimaṃ ruditaṃ tathā || 23.20 (= 150) ||</span>
      </div>
      <div class="lg" style="padding-left: 2em;">
        <span>hāsyaṃ ca kṛtrimaṃ duḥkhaṃ sukhaṃ caivam apārthakam |</span>
        <span>yācanaṃ vinayopetaṃ snehabhāvo nirīhatā || 23.21 (= 151) ||</span>
      </div>
      <div class="lg" style="padding-left: 2em;">
        <span>samatvaṃ sukhaduḥkheṣu dharmādharmasamakriyā |</span>
        <span>bhujaṃgapurataś caiva kauṭilyakramadarśanam || 23.22 (= 152) ||</span>
      </div>
      <div class="lg" style="padding-left: 2em;">
        <p>tathā ca |</p>
        <span>aharaṃ karaṃ kavolaṃ thaṇajualaṃ ṇāhimaṇḍalaṃ ramaṇaṃ |</span>
        <span>itthiajaṇasāmaṇṇaṃ hiaaṃ jaṃ jassa taṃ tassa || 23.23 (= 153) || </span>
        <p>(•)</p>
      </div>
      <h2 id="81,6">81,6</h2>
      <p>ity evamādi samagraṃ veśyānugaṃ caritaṃ śikṣitam | tataḥ sa putraḥ pratijñāpūrvaṃ  vaṇije samarpitaḥ | pitur vākyena ca suvarṇadvīpe vāṇijyāya   preṣitaḥ | tatra ca kalāvatī veśyā | tayā saha varṣam ekaṃ sthitaḥ | tāṃ   vaiśikāni kurvantīṃ sa prāha | viśeṣaṃ vada | eva mamānujāpi vadati |   tato bahubhir api vaiśikair na tatsarvasvaṃ gṛhītuṃ śaknoti | tatas tayā   sarvam api mātur niveditam | mātāpi prāha | niścitam eṣa veśyāsutaḥ | nedṛśair   gṛhyate | prapañcenaiva grāhyaḥ | tato yadāyaṃ svadeśaṃ gantukāmas tvām utkalāpayati   tadā tvayā vācyam | aham api tatra yāsyāmi | yadi na   nayasi tadā mariṣyāmīty uktvā kūpe jhampā deyā | tato 'sau prītas tvāṃ   prati sarvaṃ dāsyati | tayoktam | mātar māṃ vinā taddravyeṇa kim |  </p>
      <h2 id="82,6">82,6</h2>
      <div class="lg" style="padding-left: 2em;">
        <p>uktaṃ ca |</p>
        <span>atikleśena ye hy arthā dharmasyātikrameṇa ca |</span>
        <span>śatrūṇāṃ praṇipātena mā sma teṣu manaḥ kṛthāḥ || 23.24 (= 154) ||</span>
      </div>
      <h2 id="82,8">82,8</h2>
      <p>mātā āha | bhīru mā maivaṃ vada | mṛtyudo 'rthaḥ prāṇadaś ca | </p>
      <h2 id="82,9">82,9</h2>
      <div class="lg" style="padding-left: 2em;">
        <p>uktaṃ ca |</p>
        <span>nāsāhasaṃ samālambya naro bhadrāṇi paśyati |</span>
        <span>sāhasī sarvakāryeṣu lakṣmībhājanam uttamam || 23.25 (= 155) ||</span>
      </div>
      <div class="lg" style="padding-left: 2em;">
        <span>nābhittvā paramarmāṇi nākṛtvā karma duṣkaram |</span>
        <span>nāhatvā matsyaghātīva prāpnoti mahatīṃ śriyam || 23.26 (= 156) ||</span>
      </div>
      <div class="lg" style="padding-left: 2em;">
        <span>kālaḥ samaviṣamakaraḥ paribhavasanmānakārakaḥ kālaḥ |</span>
        <span>kālaḥ karoti puruṣaṃ dātāraṃ yācitāraṃ ca || 23.27 (= 157) ||</span>
      </div>
      <h2 id="83,6">83,6</h2>
      <p>ahaṃ ca tatrādho jālaṃ viracayiṣye | iti kuṭṭinīvacanam ākarṇya tayā  tathā kṛtam | tathā ca kṛte tena sarvasvaṃ dattam | koṭisaṃkhyaṃ ca dravyaṃ   gṛhītvā mānarahito niṣkāsitaḥ |  </p>
      <h2 id="83,9">83,9</h2>
      <div class="lg" style="padding-left: 2em;">
        <p>uktaṃ ca |</p>
        <span>vesā vi ramanti jaṇaṃ piaṃ pi vañcanti atthaloheṇa |</span>
        <span>tāṇa ṇamo vesāṇaṃ appā vi ṇa vallaho jāṇa || 23.28 (= 158) || </span>
        <p>(•)</p>
      </div>
      <h2 id="84,1">84,1</h2>
      <p>sa ca tathā dhanamānaparibhavaṃ prāpitaḥ parapotam āruhya svagṛham āgamat |  ekākinaṃ sutaṃ dhanaparijanavarjitaṃ dṛṣṭvā pitā sabāṣpaṃ dhanakṣayakāraṇaṃ   pṛcchati | so 'pi svayaṃ lajjan gṛhamantrimukhena niveditavān | pitroktam |   vatsa mā viṣādaṃ vidhehi | vipadaḥ sampado 'pi puṃsaḥ   sampadyante |  </p>
      <h2 id="84,6">84,6</h2>
      <div class="lg" style="padding-left: 2em;">
        <p>uktaṃ ca |</p>
        <span>cintām imāṃ vahasi kiṃ gajayūthanātha yūthād viyogavinimīlitanetrayugma |</span>
        <span>piṇḍaṃ gṛhāṇa piba vāri yathopanītaṃ daivād bhavanti vipado kila sampado vā || 23.29 (= 159) ||</span>
      </div>
      <div class="lg" style="padding-left: 2em;">
        <span>kim anena dhanenāpi satvareṇa manasvinām |</span>
        <span>gate na jāyate khedo harṣaś caivāgatena ca || 23.30 (= 160) ||</span>
      </div>
      <h2 id="85,2">85,2</h2>
      <p>evaṃ sutaṃ samāśvāsya dhūrtamāyām ākārya idam abravīt | śṛṇu yadatra kautukaṃ  saṃvṛttam | tvayy adhyuṣito 'pi suto gatasarvasvaḥ samāyayau | sāha |   strībhiḥ ko na khaṇḍitaḥ |  </p>
      <h2 id="85,5">85,5</h2>
      <div class="lg" style="padding-left: 2em;">
        <p>uktaṃ ca |</p>
        <span>ko 'rthān prāpya na garvito viṣayiṇaḥ kasyāpado 'staṃ gatāḥ strībhiḥ kasya na khaṇḍitaṃ bhuvi manaḥ ko nāma rājñāṃ priyaḥ |</span>
        <span>kaḥ kālasya na gocarāntaragataḥ ko 'rthī gato gauravaṃ ko vā durjanavāgurāsu patitaḥ kṣemeṇa yātaḥ pumān || 23.31 (= 161) ||</span>
      </div>
      <div class="lg" style="padding-left: 2em;">
        <span>ramaṇasihiṇantarāle bahalaare romarāitarugahaṇe |</span>
        <span>hariharaṇaragovindā viḍambiā maaṇacoreṇa || 23.32 (= 162) || </span>
        <p>(•)</p>
      </div>
      <h2 id="86,3">86,3</h2>
      <p>tat tvaṃ punaḥ potaṃ bhṛtaṃ kṛtvā māṃ putrānvitāṃ tatra preṣaya | </p>
      <h2 id="86,4">86,4</h2>
      <div class="lg" style="padding-left: 2em;">
        <p>uktaṃ ca |</p>
        <span>kṛte pratikṛtaṃ kuryā hiṃsite pratihiṃsitam |</span>
        <span>tvayā luñcāpitāḥ pakṣā mayā luñcāpitaṃ śiraḥ || 23.33 (= 163) ||</span>
      </div>
      <h2 id="86,6">86,6</h2>
      <p>mayāpy uktam | yadi tvadīyaputraḥ kvāpi striyā vañcyate tadā mama  dūṣaṇam |  </p>
      <h2 id="86,8">86,8</h2>
      <div class="lg" style="padding-left: 2em;">
        <p>uktaṃ ca |</p>
        <span>diggajakūrmakulācalaphaṇipatividhṛtāpi calati vasudheyam |</span>
        <span>pratipannam amalamanasāṃ na calati puṃsāṃ yugānte 'pi || 23.34 (= 164) ||</span>
      </div>
      <div class="lg" style="padding-left: 2em;">
        <p>tathā ca |</p>
        <span>acalā calanti palae majjāaṃ sāarā vilaṃghanti |</span>
        <span>garuā vi taha vikāle paḍivaṇṇa ṇa cca siḍhilenti || 23.35 (= 165) || </span>
        <p>(•)</p>
      </div>
      <div class="lg" style="padding-left: 2em;">
        <span>dhīrā jāṇa pamāṇaṃ jimiavve taha vi jaṃpiavve a |</span>
        <span>aïjimiajaṃpiāiṃ pacchā vacche apacchāiṃ || 23.36 (= 166) || </span>
        <p>(•)</p>
      </div>
      <h2 id="87,3">87,3</h2>
      <p>tataḥ śreṣṭhī taṃ putraṃ preṣayāmāsāśu tayā samaṃ suvarṇadvīpe | tatas tasmin sarvo  'pi paurajanaḥ prīto babhūva | sā ca kalāvatī sānukūlā taṃ vinayenājuhāva |   tathā ca sa tayāvarjito yathāsau ātmāyattaḥ kṛtaḥ |   dravyaṃ ca sarvaṃ gṛhītam | tataḥ sā dhūrtamāyā kuṭṭinī kiṃ karotu |   iti praśnaḥ | sā prāha | śuka na jāne | tvaṃ vada | śukaḥ | yady adya na   yāsi tadā kathayāmi | sā āha | na yāsyāmi | śukaḥ | yadā   tasya sarvasvaṃ gṛhītaṃ tasmin samaye kaiścid dinaiś cāgre 'pi cāṇḍālarūpadhāriṇī   dhūrtamāyā nityaṃ nityaṃ gaveṣamāṇaiva kiṃcit | anyadā sa kalāvatyā   sahitaḥ khaṭvāyām upaviṣṭas tayā dṛṣṭaḥ | tāṃ dvāri dṛṣṭvā sahasotthāya nāśayitum   udyataḥ pūrvam eva saṃketitam | tam uttiṣṭhantam anu kalāvaty api utthitā |   uktaś ca | kim idam iti | rāmas tām uvāca | bhadre iyaṃ mama jananī |   ahaṃ ca hṛtārthako bahudinebhyo na tayā dṛṣṭaḥ | dhūrtamāyāpi taṃ saṃketasthaṃ   dvārasthaiva saśaṅkā hastasaṃjñayā ājuhāva |  </p>
      <h2 id="88,4">88,4</h2>
      <div class="lg" style="padding-left: 2em;">
        <span>jagādeti cirāl labdho veśyāgṛhagato bhavān |</span>
        <span>mlecchī bhūtā iyaṃ veśyā sarvasvaṃ me tvayā hṛtam || 23.37 (= 167) ||</span>
      </div>
      <h2 id="88,6">88,6</h2>
      <p>yāvad evaṃ gṛhāṅgaṇagatā śapati tāvat sa vaṇik cāṇḍālarūpīṃ samāgatya  tatpādayoḥ patitaḥ | etac ca dṛṣṭvā kalāvatī kuṭṭinīsahitā tām gṛhamadhye   nītvā pṛcchati sma | amba ko 'yam | kiṃjātīyaḥ | tvaṃ kā | tayoktam |   padmāvatīpurīnāthasya rājñaḥ sudarśanasya mātaṅgī gāyinī aham |   ayaṃ ca madīyaṃ dravyaṃ hṛtvā ihāgataḥ | tac ca tvayāptam | tan mayā jñātam |   param adhunā sa samāgacchatu | tataḥ kuṭṭinī kalāvatīsahitā   tatpādayor lagnā uvāca | gṛhāṇedaṃ dravyam | dhūrtamāyā prāha | nāhaṃ   gṛhakoṇe grahīṣye | rājaviditaṃ grahīṣyāmi | tato veśyāmātāpi atiśayena   bhītā mātaṅgīṃ pratijagāda | imāṃ matsutāṃ rakṣa rakṣa |   pāramparyāgataṃ dravyaṃ gṛhāṇa sarvasvam | paraṃ māṃ maivaṃ viḍambaya | dhūrtamāyā   āha | grahīṣye | tataḥ sā veśyayā kuṭṭinyā saha hastapādau   gṛhītvā sammānitā | dhūrtamāyāpi nijaṃ tadīyaṃ ca dravyaṃ sarvasvaṃ gṛhītvā   rāmeṇa saha potam āruhya svagṛham āgatya mahotsavam akārayat |   iti kathāṃ śrutvā prabhāvatī suptā |   iti śukasaptatau trayoviṃśatitamī kathā ||  </p>
      <h1 id="24">§ 24</h1>
      <h2 id="89,9">89,9</h2>
      <p>athānyasmin dine prabhāvatī śukaṃ papraccha | śuko 'py āha | </p>
      <h2 id="89,10">89,10</h2>
      <div class="lg" style="padding-left: 2em;">
        <span>yāhi devi vijānāsi yadi jārasamanvitā |</span>
        <span>sajjanīva purā vaktuṃ bhartur agre kacagrahe || 24.1 (= 168) ||</span>
      </div>
      <h2 id="90,2">90,2</h2>
      <p>prabhāvaty āha | kim etat | kīro 'bravīt | asti candrapuraṃ nāma nagaram |  tatrābhūd vardhakiḥ sūrapālākhyaḥ śrīmān | tasya sajjanī nāma   bhāryā atyantaṃ parapuruṣalampaṭā | tāṃ ca tadgṛhasthāṃ devako nāma ramate |   iti lokād etad ākarṇya vardhakiḥ kapaṭena gṛhān nirgatya prātaḥ saṃdhyāyām ācchannaḥ   samāgatya talpasyādhobhāge sthitaḥ | sā ca jāreṇa saha tatrārūḍhā   patyā keśeṣu gṛhītā kathaṃ mucyate | uttaram | sā patyā dhṛtā   satī dvitīyapatimukham ālokya prāha | mayā tava kathitaṃ yad rathakāro   mama patir gṛhe na vidyate | sa cāgatas tava tad eva aucityaṃ vidhāsyati |   yady api pūrvaṃ patyā tvadīyaṃ dravyam apahṛtaṃ tathāpi kṣantavyam | rathakṛti   samāgate tava gṛhaṃ gamiṣyāmi yuvayoḥ saṃgatiṃ vā kariṣye | nātra   saṃśayaḥ | iti kathāṃ śrutvā prabhāvatī suptā |   iti śukasaptatau caturviṃśatitamī kathā ||  </p>
      <h1 id="25">§ 25</h1>
      <h2 id="91,5">91,5</h2>
      <p>anyadā prabhāvatī śukaṃ gamanāya pṛcchati | śukaḥ prāha | </p>
      <h2 id="91,6">91,6</h2>
      <div class="lg" style="padding-left: 2em;">
        <span>kuru yad rocate kartuṃ yadi vetsi pratīṅgitam |</span>
        <span>śvetāmbareṇa ruddhena yathā pūrvaṃ kṛtaṃ tathā || 25.1 (= 169) ||</span>
      </div>
      <h2 id="91,8">91,8</h2>
      <p>asti candrapurī nāma nagarī | tatra siddhaseno nāma kṣapaṇako janapūjitaḥ |  tasminn eva nagare 'nyaḥ sitapaṭo guṇināṃ mukhyaḥ samāgataḥ |   tena ca guṇinā sarvo 'pi jana āvarjitaḥ śrāvakā apy ātmāyattāḥ   kṛtāḥ | sa kṣapaṇako 'pi tasya pūjāṃ kriyamāṇām asahamānaḥ svayaṃ tadīyopāśraye   veśyāṃ preṣayitvā asau veśyālubdho na suśīla iti śvetāmbarasya   lokapravādam akarot | taddarśanāya janam ākārayām āsa | brūte ca |   kṣapaṇakā eva brahmacāriṇaḥ śvetāmbarās tu viplutāḥ | so 'pi śvetāmbaro   dīpāgninā upādhiṃ prajvālya prabhātaprāptāyāṃ rajanyāṃ nagnībhūya veśyāyā   dattahasto nirgataḥ | tato lokāpavādaḥ saṃvṛttaḥ | yad asau kṣapaṇako na   sitavastraḥ | iti śrutvā prabhāvatī suptā |   iti śukasaptatau pañcaviṃśatitamī kathā ||  </p>
      <h1 id="26">§ 26</h1>
      <h2 id="92,9">92,9</h2>
      <p>anyadā sā calitā | śukaḥ prāha | </p>
      <h2 id="92,10">92,10</h2>
      <div class="lg" style="padding-left: 2em;">
        <span>yāhi devi na te doṣo yadi jānāsi bhāṣitum |</span>
        <span>ratnādevīva patyā tu prāptā jāradvayānvitā || 26.1 (= 170) ||</span>
      </div>
      <h2 id="93,1">93,1</h2>
      <p>asti jalaüdābhidhāno grāmaḥ | tatra rājaputraḥ kṣemarājaḥ śūraḥ |  ratnādevī tasya bhāryā | tatraiva grāmaṇīr devasākhyaḥ | tasya suto dhavalo   nāma | tau dvāv api ramete ratnādevīṃ parasparam ajñātau | anyadā pitṛputrau   tadgṛhasthau yadā tadā rājaputraḥ samāgataḥ | tadā kim uttaram |   śuka āha | tatas tayā kṛtasaṃjño gṛhād aṅgulyā tarjayann ayāt | tasmiṃś caiva   gacchati bhayāt patiḥ kim idam ity āha | tataḥ sā hasantī prāha | asya   putras tvadgṛhe śaraṇāgataḥ | mayā ca nārpitaḥ |  </p>
      <h2 id="93,8">93,8</h2>
      <div class="lg" style="padding-left: 2em;">
        <p>yataḥ |</p>
        <span>sa kṣatriyas trāṇasahaḥ satāṃ yas tat kārmukaṃ karmasu yasya śaktiḥ |</span>
        <span>vahan dvayīm apy aphale 'rthajāte karoty asaṃskārahatām ivoktim || 26.2 (= 171) ||</span>
      </div>
      <h2 id="94,2">94,2</h2>
      <p>ato ruṣṭo vrajati | gaccha tvaṃ samarpaya sutam | tena ca tathā kṛtam |  iti kathāṃ śrutvā prabhāvatī suptā |   iti śukasaptatau ṣaḍviṃśatitamī kathā ||  </p>
      <h1 id="27">§ 27</h1>
      <h2 id="94,5">94,5</h2>
      <p>anyadā prabhāvatī gamanāya śukaṃ pṛcchati sma | śukaḥ prāha | </p>
      <h2 id="94,6">94,6</h2>
      <div class="lg" style="padding-left: 2em;">
        <span>rambhoru gaccha kāmināṃ ko vighnaṃ kartum arhati |</span>
        <span>mohinīva samarthā ced vicārīkartum īśvari || 27.1 (= 172) ||</span>
      </div>
      <h2 id="94,8">94,8</h2>
      <p>asti śaṅkhapuraṃ nāma nagaram | tatra āryo vaṇig abhūt | tasya mohinī  nāma bhāryā | tāṃ ca bahir gatāṃ kumukho nāma dhūrto ramate | tatpatinā   cābhijñāyi | tatpatiś cātiśayena bhīruḥ | tato 'sau tāṃ bahir yāntīṃ   nivārya pārśvasthita eva tiṣṭhati | tathāpi tayā dhūrtasya kathāpitam |   māṃ rātrau bhartṛkhaṭvāsthitām arvāk suptāṃ bhaja tvam | tena tathā kṛtam |   tac ca kurvan bhartrāsau puṃścihne dhṛtaḥ kathaṃ gacchatu | uttaram | dhṛtvā ca   patiḥ prāha | pradīpam ānaya mayā cauro dhṛto 'sti | tayoktam |   bahir yāntī bibhemy aham | enaṃ grahīṣye tvaṃ dīpam ānaya | tena ca tathā   kṛtam | sā ca jāraṃ muktvā gṛhāntar baddhasya paṭṭakasya (?) jihvāṃ gṛhītvā   tathaiva suptā yāvat patir lakuṭahasto dīpaṃ gṛhītvā samāyātaḥ pṛcchati |   kim iyaṃ paṭṭakasya (?) jihvā | katham atra | tayoktam | kṣudhārto 'yam |   anena muktā lālā kṛśā sthitā | uktipratyuktivādena nirjitaḥ |   uktaś ca | hataka anena pauruṣeṇa kṣayaṃ vrajasi | iti nirbhartsito lajjitaś   ca suptaḥ | iti kathāṃ śrutvā prabhāvatī suptā |   iti śukasaptatau saptaviṃśatitamī kathā ||  </p>
      <h1 id="28">§ 28</h1>
      <h2 id="96,1">96,1</h2>
      <p>anyadā prabhāvatī gamanāya śukaṃ papraccha | śukaḥ prāha | </p>
      <h2 id="96,2">96,2</h2>
      <div class="lg" style="padding-left: 2em;">
        <span>kṛśodari vrajādya tvaṃ yadi jānāsi bhāṣitum |</span>
        <span>jārasaṃyuktayā pūrvaṃ yathā devikayā kṛtam || 28.1 (= 173) ||</span>
      </div>
      <h2 id="96,4">96,4</h2>
      <p>asti kuhāḍākhyo mahāgrāmaḥ | tatra jarasākhyo kuṭumbiko mahāmūrkhaḥ |  tadbhāryā devikā puṃścalī | tāṃ ca prabhākaro brāhmaṇaḥ kṣetramadhye vibhītakavṛkṣasamīpe   guptasthāne mudā ramate | īdṛśaṃ vyatikaraṃ janāc chrutvā   tatpatis tatrāvalokanāya svayaṃ gataḥ | tena ca vṛkṣārūḍhena tat tathaiva dṛṣṭam |   dṛṣṭvā tatrasthenāpi jalpitam | dhūrtike bahudinebhyo 'dya saṃprāptā |   ity uktā katham iyaṃ bhartāraṃ pratyāyayatu |   tayoktam | nāhaṃ jāne tvam eva   kathaya | yadi na yāsi tadā kathayāmi | tayā tatheti pratipanne   śukaḥ prāha | sā ca tad vacaḥ śrutvā taṃ jāraṃ preṣayām āsa patyā cāvatīrya   samāgatena upālabdhā | sāha | he prabho | īdṛśa eva vṛkṣaḥ   atrārūḍhair mithunaṃ dṛśyate | tena patinā uktam | tvam āruhya avalokaya |   tayā tathā kṛtam | vṛkṣārūḍhayā ca tayā proktaṃ kapaṭena | bahudivasebhyo   'nyāṃ narīm abhigaman dṛṣṭo 'si | tena mūrkheṇa jñātam | satyam   idam | sa ca tāṃ śāntayitvā gṛhaṃ nināya | iti kathāṃ śrutvā   prabhāvatī suptā |   iti śukasaptatau aṣṭāviṃśatitamī kathā ||  </p>
      <h1 id="29">§ 29</h1>
      <h2 id="97,7">97,7</h2>
      <p>anyedyuḥ prabhāvatī gamanāya śukaṃ pṛcchati sma | so 'py āha | </p>
      <h2 id="97,8">97,8</h2>
      <div class="lg" style="padding-left: 2em;">
        <span>vraja devi vicāraṃ cet kartuṃ jānāsi bhāmini |</span>
        <span>samaṃ jāreṇa saṃprāptā sundarīva yathā gṛhe || 29.1 (= 174) ||</span>
      </div>
      <h2 id="97,10">97,10</h2>
      <p>katham etat | so 'bravīt | asti sīhulī nāma grāmaḥ | tatra mahādhano  vaṇik | tadbhāryā sundarī | tāṃ ca mohano nāma upapatir nityaṃ   gṛham āgatya bhuṅkte | anyadā yāvat sā tathā tiṣṭhati tāvat tatpatiḥ samāgataḥ |   sā kathaṃ bhavatu | uttaram | sā patim āgacchantaṃ dṛṣṭvā jāraṃ   vivastraṃ śikye kṛtvā muktakeśā gṛhān nirgatya dūrasthā patim āha | asmadgṛhamadhye   nagnaṃ bhūtaṃ śikyārūḍhaṃ vidyate | māntrikān ākārayituṃ gacchety ukte   sa mūrkhas tadarthaṃ jagāma | tadā ca tadantare tayā ulmukaṃ haste kṛtvā   upapatir niṣkāsitaḥ | patyau ca āgate sā jagāda | yad ulmukenāpi   bhūtaṃ naṣṭam | iti kathāṃ śrutvā prabhāvatī suptā |   iti śukasaptatau ekonatriṃśattamī kathā ||  </p>
      <h1 id="30">§ 30</h1>
      <h2 id="98,9">98,9</h2>
      <p>anyedyuḥ prabhāvatyā pṛṣṭaḥ śukaḥ prāha | </p>
      <h2 id="98,10">98,10</h2>
      <div class="lg" style="padding-left: 2em;">
        <span>gaccha devi viruddhaṃ te gamanaṃ na mataṃ mama |</span>
        <span>viṣame yadi vetsi tvam uttaraṃ mūladevavat || 30.1 (= 175) ||</span>
      </div>
      <h2 id="99,1">99,1</h2>
      <p>astīha pṛthivyāṃ bhūtavāsaṃ nāma śmaśānam | tatra dvau piśācau karālottālanāmānau |  bhārye ca dhūmaprabhāmeghaprabhākhye tayoś ca | bhāryārāmaṇīyakatve   vivādaḥ saṃvṛttaḥ | anyadā ca tābhyāṃ bhāryāsahitābhyāṃ   mūladevo dṛṣṭo bāhubhyāṃ vidhṛtya pṛṣṭaḥ | kā anayor madhyād ramaṇīyā |   anṛtaṃ vadantaṃ vyāpādayiṣyāmaḥ | tatkalatre virūpe bhīṣaṇe vṛddhe piśācinyau |   sa ca yathārthavādī bhakṣitaḥ kim uttaraṃ kuryād iti | uttaram |  </p>
      <h2 id="99,7">99,7</h2>
      <div class="lg" style="padding-left: 2em;">
        <p>tenoktam |</p>
        <span>yā yasya vallabhā loke ramyā sā tasya nāparā |</span>
        <span>gadite dhūrtarājena tābhyāṃ muktaś ca tatkṣaṇāt || 30.2 (= 176) ||</span>
      </div>
      <h2 id="99,10">99,10</h2>
      <p>iti kathāṃ śrutvā prabhāvatī suptā |  iti śukasaptatau triṃśattamī kathā ||  </p>
      <h1 id="31">§ 31</h1>
      <h2 id="100,1">100,1</h2>
      <p>anyadā ca prabhāvatyā pṛṣṭaḥ śukaḥ provāca | </p>
      <h2 id="100,2">100,2</h2>
      <div class="lg" style="padding-left: 2em;">
        <span>yatheṣṭaṃ vraja kalyāṇi keliṃ kartuṃ kṛśodari |</span>
        <span>śaśakasyeva te buddhir asti cet susahāyinī || 31.1 (= 177) ||</span>
      </div>
      <h2 id="100,4">100,4</h2>
      <p>madhurākhye vane piṅgalanāmā siṃhaḥ | sa sattvāni bahūni hanan sarvaiḥ  paśubhir vicārya pratidinam ekaikasattvaparikalpanavyavasthayā nivāritaḥ |   anyadā śaśakasyaikasya vārakaḥ saṃjātaḥ | sa ca na yāti śvāpadair   bhaṇito 'pi | gaccha tvam anyathā pūrvavat sarvāṇi bhūtāni sa bhakṣayiṣyati |   sa cādyaprabhṛti tadantike sattvāni na yāsyanti | ity uktvā bahukālakṣepaṃ   cakāra | madhyāhnasamaye eva ca mandaṃ mandaṃ siṃhasyāgre gantuṃ   vyavasitaḥ | tenāpi sahasākrāntaḥ kathaṃ mucyate | uttaram | śaśakaḥ   siṃhaṃ prāha | svāminn ahaṃ śaśakacatuṣṭayena saha āgacchan mārge tava śatruṇā   dhṛto 'to velātikramo babhūva | tenoktam | sa śatruḥ kvāste | tataḥ   sa śaśakena dhūrtena vāṭīṃ nītvā tasyaiva pratibimbaḥ kūpe darśitaḥ |   siṃho 'pi mūrkhas taṃ jale dṛṣṭvā kupito jhampām adān mṛtaś ca |  </p>
      <h2 id="101,6">101,6</h2>
      <div class="lg" style="padding-left: 2em;">
        <span>buddhir balavatī bhīrusattvānāṃ na parākramaḥ |</span>
        <span>śaśakenālpasattvena hataḥ siṃhaḥ parākramī || 31.2 (= 178) ||</span>
      </div>
      <div class="lg" style="padding-left: 2em;">
        <p>uktaṃ ca |</p>
        <span>ekaṃ hanyān na vā hanyād iṣur mukto dhanuṣmatā |</span>
        <span>sarāṣṭraṃ saprajaṃ hanti rājānaṃ mantriniścayaḥ || 31.3 (= 179) ||</span>
      </div>
      <h2 id="101,10">101,10</h2>
      <p>iti kathāṃ śrutvā prabhāvatī suptā |  iti śukasaptatau ekatriṃśattamī kathā ||  </p>
      <h1 id="32">§ 32</h1>
      <h2 id="102,1">102,1</h2>
      <p>athānyedyuḥ prabhāvatī calitā śukaṃ papraccha gamanāya | śukaḥ prāha | </p>
      <h2 id="102,2">102,2</h2>
      <div class="lg" style="padding-left: 2em;">
        <span>yāhi devi mano yatra gantuṃ te kamalānane |</span>
        <span>rājinīva vijānāsi vaktuṃ dhūliviparyaye || 32.1 (= 180) ||</span>
      </div>
      <h2 id="102,4">102,4</h2>
      <p>asti śāntipuraṃ nāma nagaram | tatra mādhavaḥ śreṣṭhī | tasya mohinī  bhāryā | tayos tanayaḥ sohaḍābhidhaḥ | tasya bhāryā rājinīnāmnī   rūpasaṃpannā caturā puṃścalī | sānyadā drammam arpayitvā śvaśrvājñaptā godhūmān   haṭṭe gṛhītvāgaccha | sā ca haṭṭe gatā | krīṇatyā copapatir dṛṣṭaḥ   saṃjñitaś ca samīpam āyayau | godhūmān moṭāyāṃ baddhvā haṭṭe muktvā tena   sārdhaṃ sā yayau | vaṇijāpi godhūmān utsārya moṭāyāṃ dhūlir baddhā |   sāpi tena saha ciraṃ sthitvā āgatyākulā moṭām anutpāṭayitvā gṛhaṃ   yayau | tāṃ choṭayitvā yāvat śvaśrūḥ paśyati kīdṛśā godhūmā iti   tāvad dhūliṃ paśyati | atra kim uttaram | śukaḥ | kim idam iti yadā   śvaśrvā pṛṣṭā tadā tayoktam | mātar mama hastād drammo haṭṭāgre bhūmau patitaḥ |   tato mayā dhūlir āhṛtā | tataḥ sā śvaśrūr drammam anavalokamānā   vikalībhūtā | iti kathāṃ śrutvā prabhāvatī suptā |   iti śukasaptatau dvātriṃśattamī kathā ||  </p>
      <h1 id="33">§ 33</h1>
      <h2 id="103,9">103,9</h2>
      <p>athānyedyuḥ prabhāvatī gamanāyotsukā śukaṃ papraccha | śukaḥ prāha | </p>
      <h2 id="103,10">103,10</h2>
      <div class="lg" style="padding-left: 2em;">
        <span>ko doṣo gamyatāṃ devi yadi kartuṃ tvam īśvarā |</span>
        <span>viṣame mālinī yadvad rambhikā patisaṃnidhau || 33.1 (= 181) ||</span>
      </div>
      <h2 id="104,2">104,2</h2>
      <p>katham etat | śuko 'bravīt | asti śaṅkhapuraṃ nāma nagaram | tatra  śaṅkaro nāma mālikaḥ samṛddhimān | tasya rambhikā nāma bhāryā   bahuratipriyā subhagā surūpā bahubhartṛkā ca | anyadā śaṅkaragṛhe pitṛkāryam   āgatam | tasmin dine tayopapatayaś catvāro nimantritāḥ | puṣpāṇāṃ   vikrīṇāya gatayā catuṣpathe grāmaṇīr vaṇiksūnus talāraś ca balādhipaś   ca pratyekaṃ te te pṛthak pṛthak ākāritāḥ parasparam ajānantaḥ |   madīyaṃ bhavanaṃ prati prāg eva samāgantavyam iti | dvitīye 'hni   mālike vāṭikāṃ gate vaṇiksūnuḥ snātvā bhuktvā ca tayā saha rantuṃ   samāyayau | vaṇiji ardhasnāte grāmakūṭo gṛhadvāraṃ samāpatan dṛṣṭaḥ |   tataḥ snānaṃ kurvan vaṇik tathābhūto vaṃśamaye koṣṭhe khaliyukte kṣipto bhayayuktaś   ca | grāmakūṭe 'py ardhasnāte bahis talāraḥ samāyātaḥ | taṃ dṛṣṭvā so   'pi tasminn eva koṣṭhe kṣipta uktaś ca yad adhaḥ sarpiṇī prasūtāsti | tato   'py antarāla eva sthātavyam iti talāro 'py ardhasnāto balādhipaṃ dṛṣṭvā   bhāṇḍasamūhe kṣiptaḥ | balādhipo 'py ardhasnāto mālikaṃ dṛṣṭvā tatraiva   kṣiptaḥ | tato māliko lokaś ca tasmin pitṛkārye yadṛcchayā bhojitāḥ |   evaṃ kṛtvā teṣāṃ caturṇām api parasparam alakṣitānāṃ pṛthak pṛthak bhojanaṃ   paramānnāmṛtaṃ samarpitam | vaṇijā tu bhuñjānena bahu phūtkṛtam | tadoparisthitena   ca sarpiṇīṃ śaṅkamānena mūtritam | vaṇijā tu ghṛtām iti   jñātvā bhājanam utkṣiptam | uparisthitasya mukhe lagnam | tataḥ sa śaṅkitaḥ |   so 'pi ca lagnaṃ lagnam iti vadan dattajhampo niryayau | anye   'pi lagnākṣarabhayākulā yāvan nirgatāḥ śaṅkareṇa janaiś ca dṛṣṭāḥ savismayaṃ   khalikharaḍitāḥ | tataḥ sā kathaṃ bhavatu | uttaram | yadā sā patyā   pṛṣṭā kim idam iti tadā tayoktam |  </p>
      <h2 id="106,7">106,7</h2>
      <div class="lg" style="padding-left: 2em;">
        <span>śraddhāhīnaṃ kṛtaṃ śrāddham idaṃ nūnaṃ tvayā priya |</span>
        <span>ato 'bhuktvā kṣudhākrāntāḥ pitaras te vinirgatāḥ || 33.2 (= 182) ||</span>
      </div>
      <h2 id="106,9">106,9</h2>
      <p>tataḥ sa punaḥ śrāddhaṃ cakāra rambhikāvacanāt te na nirgatāḥ | iti kathāṃ  śrutvā prabhāvatī suptā |   iti śukasaptatau trayastriṃśattamī kathā ||  </p>
      <h1 id="34">§ 34</h1>
      <h2 id="107,1">107,1</h2>
      <p>athānyasmin dine gamanārthaṃ prabhāvatī śukaṃ papraccha | śukaḥ prāha | </p>
      <h2 id="107,2">107,2</h2>
      <div class="lg" style="padding-left: 2em;">
        <span>yāhi devi gatā vetsi bhaṅguraṃ yadi bhāṣitum |</span>
        <span>kumāryai pāraḍīṃ (?) dattvā yathoktaṃ śambhunā purā || 34.1 (= 183) ||</span>
      </div>
      <h2 id="107,4">107,4</h2>
      <p>prabhāvaty āha | katham etat | śukaḥ prāha | purā kasmiṃścin nagare śambhunāmā  vipro 'bhūt | dyūtakṛn nānādeśaparibhramaṇaśīlo mārge gacchan kṣetrarakṣikāṃ   surūpāṃ bālikāṃ dṛṣṭvā tāmbūlaṃ dattvā sāntvayann idam uvāca |   yan matsambhogakaraṇe imāṃ madīyāṃ pāraḍīṃ (?) gṛhāṇa mayā saha rataṃ kuru |   sukhāśrayaṃ tayā tathā vihitam | sa ca siddhe kārye tāṃ yācate |   kathaṃ labhate | uttaram | yāvat tena yācitā tāvat sā calitā gṛhaṃ   prati | so 'pi ca pañca kaṇiśāni gṛhītvā pṛṣṭhe lagnaḥ | tena ca   grāmagatena phūtkṛtam | aho grāmamukhyāḥ paśyata | grāme 'smin mahad adbhutam |   pañcakaṇiśakāraṇenānayā madīyaṃ vastram apahṛtam | grāmyais tatsamarpitam |   tayā ca na kiṃcid uktaṃ lajjayā | iti kathāṃ śrutvā prabhāvatī suptā |   iti śukasaptatau catustriṃśattamī kathā ||  </p>
      <h1 id="35">§ 35</h1>
      <h2 id="108,5">108,5</h2>
      <p>apare 'hni sā śṛṅgārānvitā śukaṃ papraccha | śukaḥ prāha | </p>
      <h2 id="108,6">108,6</h2>
      <div class="lg" style="padding-left: 2em;">
        <span>gaccha devi na te doṣo yadi tatra gatā satī |</span>
        <span>svārthaṃ kartuṃ vijānāsi tilakrayakaro yathā || 35.1 (= 184) ||</span>
      </div>
      <h2 id="108,8">108,8</h2>
      <p>katham etat | śukaḥ prāha | purā kasmiṃścid grāme śambakanāmā vaṇik  tilagrāhakaḥ | sa ca saragrāmaṃ yayau | tatrasthasya bhāṇḍaśālikasya   gṛhe gataḥ | sa gṛhe nāsti | tasya bhāryāsti paraṃ kulaṭā |   netrasaṃjñayā parasparaṃ prītir utpannā | tatraiva sā bhuktā aṅgulīyakaṃ dattvā |   sambandhād anantaraṃ sa tadaṅgulīyakaṃ jighṛkṣati | anena vidhinā dattam   aṅgulīyakaṃ sa kathaṃ gṛhṇātv iti praśnaḥ | śukaḥ prāha | tilagrāhakas tadalabhamāno   vipaṇisthaṃ bhāṇḍaśālikam āha |  </p>
      <h2 id="109,5">109,5</h2>
      <div class="lg" style="padding-left: 2em;">
        <span>dehi me tilaprasthaśataṃ yatsatyaṃ kāritaṃ mayā | (!)</span>
      </div>
      <h2 id="109,6">109,6</h2>
      <p>evam uktaḥ sa āha | </p>
      <h2 id="109,7">109,7</h2>
      <div class="lg" style="padding-left: 2em;">
        <span>ke tilāḥ kaś ca vaktā tvaṃ satyaṃkāraś ca kīdṛśaḥ |</span>
      </div>
      <h2 id="110,1">110,1</h2>
      <p>tenoktam | prasthaṃ prati dvikapravṛddhyā tvadbhāryayā satyaṃkāre 'ṅgulīyakaṃ  gṛhītam | tato ruṣṭena vaṇijā bhāryāpārśve nijaṃ sutaṃ preṣayitvā iti   kathayām āsa | tvadīyenedṛśena vyavahāreṇāsmadgṛhaṃ vṛddhim āpsyati | putro   'py aṅgulīyakam ādāya tilagrāhakasyārpayām āsa | so 'pi yathāgataṃ tathā   yayau | tato yadi prabhāvati tavāpy evaṃ buddhir asti tadā gamyatāṃ nānyatheti   kathāṃ śrutvā prabhāvatī suptā |   iti śukasaptatau pañcatriṃśattamī kathā ||  </p>
      <h1 id="36">§ 36</h1>
      <h2 id="110,8">110,8</h2>
      <p>niśāmukhe 'nyedyuḥ prabhāvatī śukaṃ punar āha | he kīra gamiṣyāmi cirakāṅkṣitaṃ  sukhaṃ bhoktum | śuka āha |  </p>
      <h2 id="110,10">110,10</h2>
      <div class="lg" style="padding-left: 2em;">
        <span>sukham evānubhoktavyaṃ saṃsāre sundari dhruvam |</span>
        <span>nāyinīva vijānāsi yadi vaktuṃ tvam uttaram || 36.1 (= 185) ||</span>
      </div>
      <h2 id="110,12">110,12</h2>
      <p>prabhāvaty āha | katham etat | </p>
      <h2 id="111,1">111,1</h2>
      <div class="lg" style="padding-left: 2em;">
        <span>kā kīra nāyinī kutra tayā kiṃ kṛtam uttaram |</span>
        <span>kathāṃ kathaya kalyāṇīṃ kautukaṃ me kathākrame || 36.2 (= 186) ||</span>
      </div>
      <h2 id="111,3">111,3</h2>
      <p>śuka āha | asti saraḍākhye grāme grāmaṇīḥ śūrapālaḥ | tasya bhāryā  nāyinī | sā ātmapatiṃ nityaṃ paṭṭasūtrakañcukaṃ yācate | sa āha |   vayaṃ karṣukāḥ kārpāsacīvarāḥ | asmadgṛhe paṭṭasūtravārttām api ko 'pi   na jānāti | anyadā sā taṃ grāmasaṃsadisthaṃ jagāda | gṛham ehi gṛhādhipa |   rāvaḍīṃ bhuṅkṣva | sa ca tadvacanaṃ śrutvā bhāryām āha gṛhāgataḥ |   bhadre tvayā ninditaṃ vaco lajjākārakaṃ mamāpriyaṃ saṃsadi kim ittham   uktam | tayoktam | tvayā mama priyaṃ kathaṃ na kṛtam | grāmaṇīr āha |   dāsyāmi kañcukaṃ te 'dya | nijaṃ vākyaṃ vṛthā kuru | tayoktam |   kañcuke datte uttārayiṣye | dattaḥ kañcukas tena | tad vacaḥ kathaṃ vṛthā bhavatv   iti praśnaḥ | śukaḥ prāha | anyadā nāyinī jagāda | yadādya tvāṃ   saṃsadisthaṃ pūrvavad ākārayāmi tadā tvayā saṃsadā saha gṛham āgantavyam |   tena ca evam eva kṛtam | tayā ca gṛhāgatāyāḥ saṃsado bhavyarītyā   bhojanaṃ dattam | tato grāmajano vadati | śūrapālaḥ samṛddhaḥ | paraṃ   tadbhāryā auddhatyaparihāreṇa evaṃ vadati | iti vacanam uttāritam |   iti kathāṃ śrutvā prabhāvatī suptā |   iti śukasaptatau ṣaṭtriṃśattamī kathā || 36 ||  </p>
      <h1 id="37">§ 37</h1>
      <h2 id="112,9">112,9</h2>
      <p>athāpare 'hni prabhāvatī gamanāya śukaṃ pṛcchati sma | śuko 'py āha | </p>
      <h2 id="112,10">112,10</h2>
      <div class="lg" style="padding-left: 2em;">
        <span>yatheṣṭaṃ vraja kalyāṇi na te doṣo 'sti kaścana |</span>
        <span>lāṅgalīva vijānāsi yadi kartuṃ tvam uttaram || 37.1 (= 187) ||</span>
      </div>
      <h2 id="113,1">113,1</h2>
      <p>prabhāvaty āha | katham etat | śuko 'py āha | saṃgamākhye grāme śūraḥ kauṭumbikaḥ |  tasyāsti pūrṇapālas tu hālikaḥ | sarvatra ca tasya śūrapater   veśmani kṣetre khale pramāṇam | tasya ca hālikasya kṣetrasthasya śūrapatisutā   subhagā nāma nityaṃ bhuktiṃ nayati | sa tāṃ kāmayate kṣetragahvare   śūrapālān niḥśaṅkitaḥ | taṃ ca vṛttāntam asamañjasam iti kṛtvā prativeśmahālikās   tasya kathayām āsuḥ | anyadāsau śūras tayor hālikasutayoḥ saṃbandhaṃ   pratyakṣīkartuṃ kṣetraṃ gatvā gahvarasyādūrasamante 'lakṣitas tasthau | tan mithunaṃ   ratasthaṃ dṛṣṭaṃ kathaṃ bhavatu | uttaraṃ ca kim iti praśnaḥ | śukaḥ prāha | yāvat sa   hālikas tāṃ bhuktvotthitaḥ tāvat śūrapatiṃ dadarśa | tadā sa niḥśvasann āha |   dhiṅ me karmārjanāṃ ca yan mayā halakheṭanaṃ vidheyaṃ iyaṃ ca granthirogiṇī |   ato dvayor api jīvitaṃ rasātalaṃ yātu | mayā tu nityaṃ halakheṭanaṃ   granther ākarṣaṇaṃ ca dvayam api vidheyam | tad ahaṃ kimartham asya śūrapālasya   hāliko bhavāmi | ittham evāhaṃ kṣayaṃ yāsyāmi | iti hālikavacanaṃ   śrutvā nirdoṣo 'yam iti lokasya vacanaṃ vitathīkṛtya śūrapatir lajjito   gṛhaṃ yayau | sā ca prabhāvatī śukoktāṃ kathāṃ śrutvā suptā |   iti śukasaptatau saptatriṃśattamī kathā ||  </p>
      <h1 id="38">§ 38</h1>
      <h2 id="114,8">114,8</h2>
      <p>aparedyur yāminīsamaye prabhāvatī gamanāya śukaṃ papraccha | śukaḥ | </p>
      <h2 id="114,9">114,9</h2>
      <div class="lg" style="padding-left: 2em;">
        <span>vāñchitaṃ kartukāmānāṃ nāntarāyaṃ kṛśodari |</span>
        <span>yadi kartuṃ vijānāsi yathā vipraḥ priyaṃvadaḥ || 38.1 (= 188) ||</span>
      </div>
      <h2 id="115,1">115,1</h2>
      <p>prabhāvatī papraccha | katham etat | śukaḥ | purābhūd devi priyaṃvado nāma  vipraḥ pathikaḥ | ekadā mārge gacchan sudarśanagrāme kasyacid vaṇijo gṛhaṃ   yayau | tatpatnī ca puṃścalī | sa ca brāhmaṇas tāṃ dṛṣṭvā ātmānaṃ susthānakṛtavāsakaṃ   mene | sa ca rātrau sakāmas tāṃ prārthayām āsa | aṅgulīyakadānena   ca haṭṭamārgaṃ vaṇiksute gate reme tayā samam | prātaḥ so   'ṅgulīyakaṃ yācate | sā nārpayati | anena vidhinā dattam aṅgulīyakaṃ   sa kathaṃ gṛhṇātu | iti praśnaḥ | uttaram | yadā tu yācitā na dadāti   tadā sa brāhmaṇaḥ khaṭvācaraṇaṃ gṛhītvā vaṇijaḥ saṃnidhiṃ yayau | khaṭvācaraṇaṃ   darśayitvā phūtkṛtam | vaṇik prāha | bho dvija kim etat | sa   āha | bhagne 'smin tvadīyabhāryayā madīyam aṅgulīyakaṃ jagṛhe | sa ca   vaṇik tadvacanaṃ śrutvā kupito bhāryām āha | anena pramādena asmadgṛhe   ko 'pi pathiko na sameṣyati | ity uktvā niṣṭhuraṃ vacas tatkuṇḍād uttīrya   aṅgulīyakaṃ pathikāya samarpitam | sa ca yathāgataṃ yayau | iti   kathāṃ śrutvā prabhāvatī suptā |   iti śukasaptatau aṣṭātriṃśattamī kathā ||  </p>
      <h1 id="39">§ 39</h1>
      <h2 id="116,5">116,5</h2>
      <p>apare 'hni saṃdhyāsamaye puruṣāntaragamanāya prabhāvatī śukaṃ pṛcchati sma |  he śuka | ahaṃ gamiṣyāmi | śukaḥ prāha |  </p>
      <h2 id="116,7">116,7</h2>
      <div class="lg" style="padding-left: 2em;">
        <span>vraja devi varaṃ yānaṃ tvaṃ bhoktuṃ subhagaṃ naram |</span>
        <span>vaktuṃ ced viṣame vetsi tulāgrāhīva bhāmini || 39.1 (= 189) ||</span>
      </div>
      <h2 id="116,9">116,9</h2>
      <p>prabhāvatī prāha | katham etat | </p>
      <h2 id="116,10">116,10</h2>
      <div class="lg" style="padding-left: 2em;">
        <span>kas tulāgrāhakaḥ kīra gṛhītā ca tulā kutaḥ |</span>
        <span>viṣamaṃ ca kim āyātaṃ kathāṃ kathaya śobhanām || 39.2 (= 190) ||</span>
      </div>
      <h2 id="117,1">117,1</h2>
      <p>asty atra kuṇḍinaṃ nāma nagaram | tatra bhūdharo nāma vaṇik puṇyakṣayāt  kṣīṇadhano janais tyaktaḥ |  </p>
      <h2 id="117,3">117,3</h2>
      <div class="lg" style="padding-left: 2em;">
        <p>uktaṃ ca |</p>
        <span>vidvān dhanī dhanī dātā dhanī sādhur guṇāgraṇīḥ |</span>
        <span>sarvabandhur dhanī pūjyo dhanahīno gataprabhaḥ || 39.3 (= 191) ||</span>
      </div>
      <h2 id="117,5">117,5</h2>
      <p>yadā tu sa tulāmātradhano 'bhavat tadānyavaṇiggṛhe tulāṃ muktvā deśāntaraṃ  gataḥ | tatra dhanam arjayitvā nijanagaram āgatya taṃ vaṇijaṃ tulāṃ yayāce |   vaṇikpārśvāt tulā na labdhā | tulāyāṃ tu lubdho vaṇik mūrkha uttaraṃ cakre   yat tvadīyā tulā mūṣikair bhakṣiteti śrutvā bhūdharas tūṣṇīṃ sthitaḥ | sa ca ekadā   tasya veśmani bhojanāya gataḥ krīḍantaṃ bālakaṃ dṛṣṭvā pracchannaṃ gṛhītvā   nijagṛhaṃ yayau | bālakapitā ca duḥkhapūritāṅgo ruroda sakuṭumbaḥ |   taṃ ca rudantaṃ dṛṣṭvā prativeśmiko jagāda | re tvadīyaḥ suto bhūdhareṇa   gṛhītaḥ | tato 'sau tadgṛhaṃ gatvā bhūdharāt sutaṃ yācitavān | bhūdhareṇoktam |   mitra tvatputro matsaṃge snānārthe nadītīre gatas tatra śyenenāpahṛtaḥ |   iti śrutvā tena vaṇijā rājakule gatvā putraharaṇavṛttānto   niveditaḥ | bhūdharo 'pi rājakulaṃ yayau | tat kathaya | sa bālahartā   kathaṃ mucyatām iti praśnaḥ | śukaḥ | yadā bhūdharo rājasamakṣaṃ mantriṇā   pṛṣṭas tadā evaṃ jagāda |  </p>
      <h2 id="119,1">119,1</h2>
      <div class="lg" style="padding-left: 2em;">
        <span>tulāṃ lohamayīṃ yatra khādante deva mūṣakāḥ |</span>
        <span>gajaṃ tatra haret śyeno dārake ko 'tra vismayaḥ || 39.4 (= 192) ||</span>
      </div>
      <h2 id="119,3">119,3</h2>
      <p>śrutvaitad vacanaṃ mantriṇoktam | yadāyaṃ dhūrtas tava tulāṃ samarpayati tadā  dārako 'pi dātavyo nānyathā | tena dārakaḥ samarpitaḥ | tulāgrāhī   daṇḍitaḥ san tulāṃ samarpayām āsa | iti kathāṃ śrutvā prabhāvatī suptā |   iti śukasaptatau ekonacatvāriṃśattamī kathā ||  </p>
      <h1 id="40">§ 40</h1>
      <h2 id="119,7">119,7</h2>
      <p>anyedyuḥ sā prabhāvatī gamanāya śukaṃ pṛcchati sma | śukaḥ | </p>
      <h2 id="119,8">119,8</h2>
      <div class="lg" style="padding-left: 2em;">
        <span>gaccha tvaṃ gantukāmānāṃ gamanaṃ ca śubhaṃ bhuvi |</span>
        <span>subuddhir iva ced vaktuṃ vijānāsi kṛtākṛtam || 40.1 (= 193) ||</span>
      </div>
      <h2 id="119,10">119,10</h2>
      <p>prabhāvaty āha | katham etat | śukaḥ | nagarābhidhe pattane subuddhiḥ kubuddhiś ceti  mitradvayaṃ jane prasiddham | anyadā subuddhir deśāntaraṃ yayau | kubuddhis tu   mitrastriyaṃ ramate | subuddhiś ca dhanam arjayitvā deśāntarāt samāgataḥ | tataḥ   kubuddhiḥ subuddheḥ kapaṭasnehaṃ darśayati | subuddhināpi saṃmānitaḥ kubuddhis taṃ   pratyāha | bhavatā kvāpi kiṃcit kautukaṃ dṛṣṭam | tenoktam | sarasvatīnadītīre   kūpamadhye taramāṇam akālajam āmraphalaṃ dṛṣṭaṃ manoramanāmni grāme |   kubuddhir āha | mithyedam | subuddhir āha | satyam etat | tenoktam | yadi   satyaṃ bhavati tadā yad asmadgṛhe dvābhyāṃ hastābhyāṃ grahītuṃ śakyate tat tvayā   grāhyam | alīke tvadīyagṛhād ahaṃ gṛhṇāmi | iti paṇabandhaṃ kṛtvā   kubuddhī rātrau kūpāt tatphalaṃ jagrāha | phalābhāve tu subuddhinā hāritam |   atha sa tadbhāryāṃ grahītukāmaḥ paṇabandhaṃ yācate | tad atra subuddhir   nijabhāryārakṣaṇe kam upāyaṃ karotv iti praśnaḥ | uttaraṃ śuka āha |   subuddhis taṃ duṣṭāśayaṃ jñātvā nijagṛhavastujātaṃ nijakalatraṃ ca prāsādopari   kṣiptvā ārohaṇikāṃ pātayām āsa | kubuddhiḥ samāyātaḥ | subuddhir   āha | evaṃ yad rocate tad asmadgṛhād gṛhyatām | sa ca kalatrāharaṇāya   niḥśreṇikāṃ dvābhyāṃ hastābhyāṃ jagrāha | tadā subuddhinoktam | mayaivaṃ   pūrvaṃ gaditaṃ ca | yad dvābhyāṃ hastābhyāṃ grahīṣyase tava tad eva nānyat |   tataḥ kubuddhir vilakṣo bhūtvā bahir yayau janaiś ca ninditaḥ | iti kathāṃ   śrutvā prabhāvatī suptā |   iti śukasaptatau catvāriṃśattamī kathā ||  </p>
      <h1 id="41">§ 41</h1>
      <h2 id="121,6">121,6</h2>
      <p>anyadā vaṇigvadhūḥ prāha | kīra yadi tvaṃ manyase tadā gacchāmi |  śukaḥ prāha |  </p>
      <h2 id="121,8">121,8</h2>
      <div class="lg" style="padding-left: 2em;">
        <span>yuktaṃ te gamanaṃ devi yadi tatra gatā satī |</span>
        <span>saṃkaṭe khalu vetsi tvaṃ kiṃcid vaktuṃ dvijo yathā || 41.1 (= 194) ||</span>
      </div>
      <h2 id="121,10">121,10</h2>
      <p>prabhāvatī prāha | katham etat | śukaḥ | asti pañcapuraṃ nāma nagaram |  tatra śatrumardano nāma rājā | tatsutāyā madanarekhāyā gale granthir babhūva |   vaidyair asādhyety uktvā parityaktā | tato rājñā ḍiṇḍimāghoṣaṇaṃ   kāritaṃ yathā yaḥ ko 'pi matsutāṃ gatarogāṃ karoti tam ahaṃ dāridryarahitaṃ   karomīti śrutvāparagrāmād āgatayā kayācid dvijabhāryayā ḍiṇḍimaḥ   spṛṣṭaḥ | tasmin spṛṣṭe tayoktam | yan mama patir māntrikaḥ | sa rājasutāṃ   praguṇāṃ vidhāsyati | tato rājapuruṣaiḥ samānītaḥ | tasya ca   nīyamānasya bhāryā jagāda | nātha gaccha nagaram | rājasutāyāṃ praguṇīkṛtāyāṃ   tava bahu phalaṃ bhāvi | sa ca maṇḍalopaviṣṭo mantrādikam   ajānan kathaṃ bhavatv iti praśnaḥ | śuka uttaraṃ prāha | sa māntrika   ācāryavistāraṃ kṛtvā mantram ity uccārayām āsa |  </p>
      <h2 id="122,9">122,9</h2>
      <div class="lg" style="padding-left: 2em;">
        <span>haüṃ jīvaṇu jāṇaüṃ kāiṁ caḍḍaï vāvaï sāiṁ |</span>
        <span>ghalliu bambhaṇi vīsāsu païṁ bhuñjasu sukaasuhāiṁ || 41.2 (= 195) || </span>
        <p>(•)</p>
      </div>
      <div class="lg" style="padding-left: 2em;">
        <span>● ● ● ● ● ● ● ● ● ● ● ● ● ● ● ● ● ● ● ● ● ● ● ● vaṇaṃ iha ākhuriadantapahasantaaṃ |</span>
        <span>kahiṃ pi ūurantaambehi siṅgariaṃ || 41.3 (= 196) || </span>
        <p>(•)</p>
      </div>
      <div class="lg" style="padding-left: 2em;">
        <span>sarasakhīramāliaphalabhāraṇājhipraṃ |</span>
        <span>kahiṃ pi ṭimburiṇijambuiṇiaasohiaṃ || 41.4 (= 197) || </span>
        <p>(•)</p>
      </div>
      <div class="lg" style="padding-left: 2em;">
        <span>kahiṃ pi karavandāijālasaṃrāiaṃ |</span>
        <span>kahiṃ pi kappūrakaṅkolagandhavahaṃ || 41.5 (= 198) || </span>
        <p>(•)</p>
      </div>
      <div class="lg" style="padding-left: 2em;">
        <span>devadāruppiaṅgucūamallīlaaṃ |</span>
        <span>kahiṃ pi sirikhaṇḍaaïgarutarumaṇḍiaṃ || 41.6 (= 199) || </span>
        <p>(•)</p>
      </div>
      <div class="lg" style="padding-left: 2em;">
        <span>ṇāapuṃṇāadāḍimavaraṇāḍambaraṃ |</span>
        <span>maūraborīhiṃ kavivīhipīlughaṇaṃ || 41.7 (= 200) || </span>
        <p>(•)</p>
      </div>
      <div class="lg" style="padding-left: 2em;">
        <span>dīhaghaṇavāsajālīhiṃ aïkhohiaṃ |</span>
        <span>kahiṃ pi ratta ● ● ● ● ● ● ● ḍambaraṃ || 41.8 (= 201) || </span>
        <p>(•)</p>
      </div>
      <div class="lg" style="padding-left: 2em;">
        <span>popphalīviḍavaghaṇakammaruddhambaraṃ || 41.9 (= 202) || </span>
        <p>(•)</p>
      </div>
      <h2 id="124,1">124,1</h2>
      <div class="lg" style="padding-left: 2em;">
        <p>kiṃ ca |</p>
        <span>rattakaṇavīre kaṇavīriaṃ phaliaṃ |</span>
        <span>aṇṇavacchammi sevattiā phulliā || 41.10 (= 203) || </span>
        <p>(•)</p>
      </div>
      <div class="lg" style="padding-left: 2em;">
        <span>aṇṇavacchammi kārandaāvacchaaṃ |</span>
        <span>aṇṇavacchammi sindūraaṃ phulliaṃ || 41.11 (= 204) || </span>
        <p>(•)</p>
      </div>
      <div class="lg" style="padding-left: 2em;">
        <span>aṇṇavacchammi phulantamandāraaṃ |</span>
        <span>sirisaüttuṅgagandhohavaramāruaṃ || 41.12 (= 205) || </span>
        <p>(•)</p>
      </div>
      <div class="lg" style="padding-left: 2em;">
        <span>aṇṇavacchammi sindūriātoraṇaṃ |</span>
        <span>phulliaṃ maṇoharaṃ jaṇiaparisohiaṃ || 41.13 (= 206) || </span>
        <p>(•)</p>
      </div>
      <div class="lg" style="padding-left: 2em;">
        <span>aṇṇavacchammi juttaddaaṃ kundaaṃ |</span>
        <span>malliṇomāliākusumā ghaṇapupphiā || 41.14 (= 207) || </span>
        <p>(•)</p>
      </div>
      <div class="lg" style="padding-left: 2em;">
        <span>● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ● ●</span>
      </div>
      <h2 id="125,1">125,1</h2>
      <p>ity evaṃ brāhmaṇasya vadato rājaputryā hasitam | hāsyātirekeṇa galagranthir  dvidhābabhūva | dvidhājāte ca tasmin rājasutāyāḥ sukham utpannam | nṛpeṇa   ca kṛtārthīkṛto vipraḥ svasadanaṃ gataḥ | iti kathāṃ śrutvā prabhāvatī   suptā |   iti śukasaptatau ekacatvāriṃśattamī kathā ||  </p>
      <h1 id="42">§ 42</h1>
      <h2 id="125,6">125,6</h2>
      <p>aparedyuḥ prabhāvatī gacchāmīti śukaṃ pratyāha | śukaḥ | </p>
      <h2 id="125,7">125,7</h2>
      <div class="lg" style="padding-left: 2em;">
        <span>sukhopabhogaḥ saṃsāre sāraḥ sarvāṅgasundari |</span>
        <span>vraja ced vyāghramārīva vetsi vaktuṃ tvam uttaram || 42.1 (= 208) ||</span>
      </div>
      <h2 id="126,1">126,1</h2>
      <p>tac chrutvā prabhāvaty āha | sukhopabhogaḥ saṃsāre | kīra kathāṃ kathaya |  śukaḥ kathāṃ prāha | asti deulākhyo grāmaḥ | tatra rājasiṃho nāma   rājaputraḥ | tadbhāryā kalahapriyeti viśrutā | sānyadā bhartrā sārdhaṃ   kalahaṃ vidhāya putradvayopetā pitur gṛhaṃ prati calitā | sā ca kopavaśāt   pattanāni bahūni vanāni ca bahūny atikramya gatā malayapārśvasthaṃ   mahākānanam | tac ca kathaṃ bhūtam |  </p>
      <h2 id="126,7">126,7</h2>
      <div class="lg" style="padding-left: 2em;">
        <span>candaṇasattacchaāsaṇṇaaṃ saralavaratuṅgatarusāhasaṃchaṇṇaaṃ kahiṃ pi sahaārakhajjūriaṃ phaṇasaamattālivihaṃgabhāriaṃ |</span>
        <span>kahiṃ pi selupīluphapūriantaaṃ sarasaborabahutintiḍīchaṇṇaaṃ dāḍimīphalabillaphalasugandhivāaaṃ || 42.2 (= 209 &amp; 210) || </span>
        <p>(•)</p>
      </div>
      <h2 id="127,1">127,1</h2>
      <p>evaṃvidhe gahane gatā sā kalahapriyā vyāghraṃ dadarśa | sa ca vyāghras tāṃ  saputrāṃ dṛṣṭvā pucchena bhūmim āhatya dhāvitaḥ | tataḥ sā kathaṃ bhavatu |   iti praśnaḥ | uttaraṃ | śukaḥ prāha | sā vyāghram āgacchamānaṃ dṛṣṭvā   dhārṣṭyāt putrau capeṭayā hatvā iti jagāda | katham ekaikaśo vyāghrabhakṣaṇāya   kalahaṃ kuruthaḥ | ayam ekas tāvad vibhajya bhujyatām | paścād anyo dvitīyaḥ   kaścil lakṣyate | iti śrutvā vyāghramārī kācid iyam iti matvā vyāghro   bhayākulacitto naṣṭaḥ |  </p>
      <h2 id="127,8">127,8</h2>
      <div class="lg" style="padding-left: 2em;">
        <span>nijabuddhyā vimuktā sā bhayād vyāghrasya bhāmini |</span>
        <span>anyo 'pi buddhimāṁl loke mucyate mahato bhayāt || 42.3 (= 211) ||</span>
      </div>
      <h2 id="128,2">128,2</h2>
      <p>iti kathāṃ śrutvā prabhāvatī suptā |  iti śukasaptatau dvicatvāriṃśattamī kathā ||  </p>
      <h1 id="43">§ 43</h1>
      <h2 id="128,4">128,4</h2>
      <p>anyedyuḥ śukam āpṛcchati sma kāminī | śukaḥ prāha | </p>
      <h2 id="128,5">128,5</h2>
      <div class="lg" style="padding-left: 2em;">
        <span>vraja devi na te 'yuktaṃ vrajanaṃ gajagāmini |</span>
        <span>vyāghramārīva buddhis te dvitīyāpi yadi sthirā || 43.1 (= 212) ||</span>
      </div>
      <h2 id="128,7">128,7</h2>
      <p>prabhāvatī pṛcchati | katham etat | </p>
      <h2 id="128,8">128,8</h2>
      <div class="lg" style="padding-left: 2em;">
        <span>vyāghramārīkṛtāṃ buddhiṃ dvitīyāṃ vivadādhunā |</span>
        <span>mahat kautukam atrārthe vidyate me priyaṃvada || 43.2 (= 213) ||</span>
      </div>
      <h2 id="128,10">128,10</h2>
      <div class="lg" style="padding-left: 2em;">
        <p>śukaḥ |</p>
        <span>taṃ dṛṣṭvā kānane vyāghraṃ naṣṭaṃ jātaṃ bhayākulam |</span>
        <span>mṛgadhūrto hasann āha vyāghro naṣṭaḥ kuto bhayāt || 43.3 (= 214) ||</span>
      </div>
      <h2 id="129,1">129,1</h2>
      <p>vyāghraḥ | gaccha gaccha jambuka tvam api kiṃcid gūḍhapradeśam | yato vyāghramārīti  yā śāstre śrūyate tayāhaṃ hantum ārabdhaḥ paraṃ gṛhītakarajīvito   naṣṭaḥ śīghraṃ tadagrataḥ | mṛgadhūrtaḥ | vyāghra tvayā mahat kautukam āveditaṃ   yan māṃsapiṇḍān mānuṣād api bibheṣi | vyāghraḥ | pratyakṣam eva mayā sātmaputrāv   ekaikaśo mām antuṃ kalahāyamānau capeṭayā ghnantī dṛṣṭā | jambukaḥ |   svāmin yatrāste sā dhūrtā tatra gamyatām | yadi vyāghra tava tatra gatasya   sā saṃmukham apīkṣate tadā mama tvadīyā velā smaraṇīyā | vyāghraḥ |   śṛgāla yadi tvaṃ māṃ muktvā yāsi tadā velāpy avelā syāt | jambukaḥ |   yady evaṃ tarhi māṃ nijagale baddhvā cala śīghram | sa vyāghras tathā kṛtvā   kānanaṃ yayau | vyāghramāry api prāptā putrasahitā tena jambukakṛtotsāhād   vyāghrāt sā kathaṃ mucyatām | iti praśnaḥ | śukaḥ | tayā vyāghramāryā   tadā cintitaṃ yad ayaṃ mṛgadhūrtenānītas tasmād amum eva jambukam ākṣipanty   aṅgulyā tarjayanty uvāca |  </p>
      <h2 id="129,14">129,14</h2>
      <div class="lg" style="padding-left: 2em;">
        <span>re re dhūrta tvayā dattaṃ mahyaṃ vyāghratrayaṃ purā |</span>
        <span>viśvasyādyaikam ānīya kathaṃ yāsi vadādhunā || 43.4 (= 215) ||</span>
      </div>
      <div class="lg" style="padding-left: 2em;">
        <span>ity uktvā dhāvitā tūrṇaṃ vyāghramārī bhayaṃkarā |</span>
        <span>vyāghro 'pi sahasā naṣṭo galabaddhaśṛgālakaḥ || 43.5 (= 216) ||</span>
      </div>
      <div class="lg" style="padding-left: 2em;">
        <span>nijabuddhyā punar muktā vyāghrajād devi sā bhayāt |</span>
        <span>buddhir balavatī tanvi sarvakāryeṣu sarvadā || 43.6 (= 217) ||</span>
      </div>
      <h2 id="130,5">130,5</h2>
      <p>iti kathāṃ śrutvā prabhāvatī suptā |  iti śukasaptatau tricatvāriṃśattamī kathā ||  </p>
      <h1 id="44">§ 44</h1>
      <h2 id="130,7">130,7</h2>
      <p>athānyedyur dināvasāne prabhāvatī śukaṃ pṛcchati | śukaḥ | </p>
      <h2 id="130,8">130,8</h2>
      <div class="lg" style="padding-left: 2em;">
        <span>ātmānaṃ saṃkaṭād devi yāhi ced vetsi rakṣitum |</span>
        <span>yathātmā saṃkaṭāt tena jambukenāpi rakṣitaḥ || 44.1 (= 218) ||</span>
      </div>
      <h2 id="130,10">130,10</h2>
      <p>sa ca jambuko galabaddho nighṛṣṭapṛṣṭhacaraṇo galadrudhirapravāho mumūrṣur iva  deśāntaraṃ gantum icchatā vyāghramārībhayād vyāghreṇa nīyate | tato mahato   'pāyāt śṛgālaḥ kathaṃ mucyate | iti praśnaḥ | uttaraṃ prāha śukaḥ |   tatas taṃ vyāghraṃ bahunadīkānanaviṣamasamapradeśaparvatān ullaṅghayantaṃ satvaraṃ dṛṣṭvā   ātmānaṃ mocayitukāmaḥ śṛgālo bhṛśaṃ jahāsa pīḍito 'pi san |   vyāghreṇoktam | kathaṃ hasitam | sa āha | deva sā mayā vyāghramārīti   dhūrtikā jñātā | tvatprasādāc ca dūradeśam āgato 'haṃ jīvitaḥ |   paraṃ yadi sāsmadraktasrāvasaṃlagnā pāpinī pṛṣṭhataḥ sameti tadā kathaṃ   jīvitavyam | ato 'haṃ hasitaḥ | vyāghrasvāmin sthirībhūya vicāraya |   atha tuṣṭo vyāghras tena vākyena tathety uktvā jambukaṃ muktvā sahasā naṣṭaḥ |   śṛgālo 'pi sukhaṃ tasthau |  </p>
      <h2 id="131,8">131,8</h2>
      <div class="lg" style="padding-left: 2em;">
        <span>buddhir varaṃ varārohe dhanamānasukhaiṣiṇām |</span>
        <span>buddhihīnāḥ paraṃ kleśaṃ prāpnuvanti kṛśodari || 44.2 (= 219) ||</span>
      </div>
      <div class="lg" style="padding-left: 2em;">
        <span>balaṃ prajñāvihīnasya parakāryāya kevalam |</span>
        <span>girikūṭopamāṅgasya kuñjarasyeva dṛśyate || 44.3 (= 220) ||</span>
      </div>
      <h2 id="131,12">131,12</h2>
      <p>iti kathāṃ śrutvā prabhāvatī śukavākyavismitā suptā |  iti śukasaptatau catuścatvāriṃśattamī kathā ||  </p>
      <h1 id="45">§ 45</h1>
      <h2 id="131,14">131,14</h2>
      <p>anyedyuḥ sā kāminī saṃdhyāyāṃ śukaṃ papraccha | gamiṣyāmīti | śukaḥ  prāha |  </p>
      <h2 id="132,1">132,1</h2>
      <div class="lg" style="padding-left: 2em;">
        <span>samayo 'yaṃ priyaṃ bhoktuṃ tava bhāmini saṃprati |</span>
        <span>vañcitā vetsi cet kartuṃ kiṃcid viṣṇuḥ purā yathā || 45.1 (= 219bis) ||</span>
      </div>
      <h2 id="132,3">132,3</h2>
      <p>prabhāvaty āha | katham etat | śuka āha | asti vilāsapuraṃ nāma nagaram |  tatra ariṃdamo nāma rājā | tatra ca viṣṇunāmā brāhmaṇo   ratilolupaḥ kuṭumbavarjito ratikarmaṇi sarvanārīduḥsaha iti nagare   prasiddho babhūva | veśyābhir api na śakyate jetuṃ kiṃ punaḥ kulāṅganābhiḥ |   tatra ratipriyā nāma gaṇikā | (yato gaṇikādīnāṃ bahavo bhedāḥ   paraṃ pañca prasiddhāḥ | teṣu saṃlīnāḥ sarve 'pi bhavanti | te ceme pañca   gaṇikā vilāsinī rūpājīvā arthavṛttikā dārikā ceti | eteṣāṃ   bhedānāṃ sā sarvottamā gaṇikā |) atha sā ṣoḍaśa drammān gṛhītvā   tam ājuhāva | tam āyāntaṃ dṛṣṭvā sā cāṭūktibhiḥ paricaryāṃ cakāra | so   'pi cānyakāryanivṛttas tasminn eva ratikarmaṇi dattamanās tāṃ rantuṃ jetum ārebhe |   tayā ca sa ratilolupaḥ dravyārthaṃ vā parājayārthaṃ vā praharadvayaṃ yāvat   soḍhaḥ | niśīthe cādhobhūmikām āgatya kuṭṭinyagrato niveditaṃ yad duḥsaho   'yaṃ dvijaḥ | paṇabandhaṃ samarpayitvā tam utkālaya | mayi jīvantyāṃ   prāg eva bāhulyaṃ bhaviṣyati | kuṭṭiny āha | asmadgṛhe na ko 'pi kāmuko   gaṇikāṃ jitvā paṇabandhaṃ jagrāha | tato 'ham enaṃ yāvat prapañcena niḥsārayāmi   tāvat soḍhavya iti | yadā cāhaṃ pippalam āruhya sūrpadvayena pakṣaśabdaṃ   kurvāṇā kukkuṭadhvaniṃ vidadhāmi tadā vibhātam iti kṛtvā niḥsāraṇīyaḥ |   ity uktvā preṣitoparibhūmau gaṇikā | yathoktaṃ ca kuṭṭinyā   tāvat kṛtam | tasmin kṛte vibhātam iti kṛtvā niḥsārito dvijaḥ | yāvad   gṛhadvārastho vyomam ālokayate tadopari niśītho vartate | tadā sa   vipraḥ kuṭṭinīparājito janamadhye parājayaṃ kathaṃ vahatu | iti praśnaḥ |   śukaḥ | yadi vipraḥ kukkuṭadhvanisthānam avalokayati tāvat sūrpadvayayutāṃ   kuṭṭinīṃ dadarśa | tena ca sā loṣṭenāhatya bhūmau pātitā pramadājanaiś ca   dhikkṛtā | sa ca brāhmaṇo grahaṇakaṃ dviguṇaṃ gṛhītvā puramadhye gaṇikāṃ   viḍambya svagṛhaṃ yayau | iti śrutvā prabhāvatī suptā |   iti śukasaptatau pañcacatvāriṃśattamī kathā ||  </p>
      <h1 id="46">§ 46</h1>
      <h2 id="134,4">134,4</h2>
      <p>athānyedyuḥ prabhāvatī śukaṃ pṛcchati | śukaḥ | </p>
      <h2 id="134,5">134,5</h2>
      <div class="lg" style="padding-left: 2em;">
        <span>yāhi devi gṛhaṃ muktvā yadi vetsi tvam uttaram |</span>
        <span>yathā karagarānāthaḥ kṛtavān bhūtanigrahe || 46.1 (= 220bis) ||</span>
      </div>
      <h2 id="134,7">134,7</h2>
      <p>asti devi vatsomaṃ nāma nagaram | tatra vidvān daridro brāhmaṇaḥ |  tasya priyā ca karagarābhidhānā yathārthanāmnī sarvajantūdvegakāriṇī yat taddvāradeśavṛkṣasthito   bhūtas tasyāḥ karagarāyā bhayāt palāyyāṭavyāṃ gataḥ |   brāhmaṇo 'pi tasyā udvegād deśāntarābhimukho 'bhūt | so 'pi ca tena   bhūtena dṛṣṭo jalpitaś ca | mārgaśrāntas tvam | tena tvayādya mamātithinā   bhāvyam | vipreṇa bhīruṇoktam | yad ātithyaṃ karoṣi tad vidhehi śīghram |   bhūtenoktam | na tvayā bhetavyam | tvaṃ mama svāmī yato 'haṃ tvadgṛhadvāravṛkṣastho   bhūtaḥ karagarābhayenehāgataḥ | tatas tava nijasvāmino guṇavad   upakartavyam eva | tasmāt tvaṃ dvija mṛgāvatīṃ rājadhānīṃ madanabhūpatisanāthāṃ   gaccha | tatra cāhaṃ tatputrīṃ mṛgalocanāṃ grahīṣye | sā cānyair mantrikair nīrujā   na bhaviṣyati | tat tvayi samāgate tava darśanād evāhaṃ tyakṣyāmi |   tataḥ paraṃ tu mantravādo na vidheyaḥ | iti bhaṇitvā so 'pi bhūto   gatvā tāṃ rājaputrīṃ jagrāha | vipro 'pi tatra yayau | tena ca ḍiṇḍimaḥ   spṛṣṭaḥ | tato rājakulaṃ gato vipra ācāryavistaraṃ vidadhe | bhūta   ācāryavistare yāvan na muñcati tāvat kiṃ karotv iti praśnaḥ | śukaḥ |   bhūtagrahe 'nivartite vipreṇoktam |  </p>
      <h2 id="136,1">136,1</h2>
      <div class="lg" style="padding-left: 2em;">
        <span>karagaraṇāhaü āiaü bhūa eu vīsasiu ṭhiu dhutta |</span>
        <span>āpaṇi boliu saṃbhari re kūḍaüṃ kiṃ maïṁ deva jutta || 46.2 (= 221) || </span>
        <p>(•)</p>
      </div>
      <div class="lg" style="padding-left: 2em;">
        <p>uktaṃ ca |</p>
        <span>manuṣyāḥ sukulotpannā api ca brahmacāriṇaḥ |</span>
        <span>na bhavanti mṛṣāvācaḥ kiṃ punar devayonayaḥ || 46.3 (= 222) ||</span>
      </div>
      <h2 id="136,5">136,5</h2>
      <p>tato bhūtaḥ tyaktvā jagāma | iyaṃ muktety uktvā brāhmaṇāya rājñā sutā  rājyārdhaṃ ca pradattam | vipro 'pi pūrṇamanoratho jagāma | iti kathāṃ   śrutvā prabhāvatī suptā |   iti śukasaptatau ṣaṭcatvāriṃśattamī kathā ||  </p>
      <h1 id="47">§ 47</h1>
      <h2 id="137,1">137,1</h2>
      <p>dinam ativāhya prabhāvatī śukaṃ pṛcchati | śukaḥ | </p>
      <h2 id="137,2">137,2</h2>
      <div class="lg" style="padding-left: 2em;">
        <span>gaccha devi gatā vetsi yadi kartuṃ tvam uttaram |</span>
        <span>yathā karagarānāthaḥ kṛtavān bhūtasaṃkaṭe || 47.1 (= 223) ||</span>
      </div>
      <h2 id="137,4">137,4</h2>
      <p>sa karagarāpatiḥ rājakanyayā saha rājalakṣmīṃ bhuṅkte | atrāntare sa  bhūtaḥ karṇāvatīṃ gatvā rājño bhāryāṃ sulocanāṃ jagrāha | sā madanasya   pitṛṣvasā | sā cātyarthaṃ pīḍitā jīvitaśeṣābhūt | sāpi śatrughnanarapater   bhāryā mātṛrājye keśavamāntrikam ākārayām āsa | sa ca nijadūtān   preṣayitvā keśavo 'pi rājñā priyavākyaiḥ prahito 'py agantukāmukaḥ |   tadā sa karagarāpatir bhāryānurodhato jagāma | tatra gataḥ sanmānito   mahībhujā śatrughnena gataḥ sulocanāveśmani | sa ca bhūtas tam āyāntaṃ dṛṣṭvā   paruṣair vākyais tarjayann ity āha | mayā pratipannam ekadeśe kṛtam | adhunā tu   vipra tvayā ātmā rakṣaṇīyaḥ | sa ca dvijo na mantraṃ na tantraṃ vijānāti |   kathaṃ bhavatviti praśnaḥ | śukaḥ | tadā taṃ bhūtaṃ jñātvā kālavedī   kṛtāñjalir bhūtvā tatkarṇam āśrityeti jagāda dvijaḥ |  </p>
      <h2 id="137,15">137,15</h2>
      <div class="lg" style="padding-left: 2em;">
        <span>prāptā karagarā bhūta pṛṣṭhalagnātra me 'dhunā |</span>
        <span>yad bhartā cātra saṃprāptas tad vyākhyātum ihāgataḥ || 47.2 (= 224) ||</span>
      </div>
      <div class="lg" style="padding-left: 2em;">
        <span>śrutvaitad vacanaṃ bhīto bhūto vismitamānasaḥ |</span>
        <span>yāmīti brāhmaṇaṃ proktvā (!) pātraṃ tyaktvā jagāma tat || 47.3 (= 225) ||</span>
      </div>
      <h2 id="138,1">138,1</h2>
      <p>tadā pātre svasthībhūte śatrughnarājñā satkṛto brāhmaṇo mṛgāvatīnagaraṃ  yayau | iti kathāṃ śrutvā prabhāvatī suptā |   iti śukasaptatau saptacatvāriṃśattamī kathā ||  </p>
      <h1 id="48">§ 48</h1>
      <h2 id="138,4">138,4</h2>
      <p>athānyedyuḥ prabhāvatī śukaṃ pṛcchati | gacchāmi narāntaram iti | śukaḥ | </p>
      <h2 id="138,5">138,5</h2>
      <div class="lg" style="padding-left: 2em;">
        <span>saṃbhogasukham evātra paramaṃ vraja sundari |</span>
        <span>viṣame nirṇayaṃ kartuṃ vetsi cec chakaṭālavat || 48.1 (= 226) ||</span>
      </div>
      <h2 id="138,7">138,7</h2>
      <p>pāṭalīpurapaṭṭane sārvabhaumo nando nāma rājabhūt | śakaṭālas tasya  nṛpateḥ sacivāgraṇīr abhūt | tadbuddhivibhavākrāntāś ca bhūpālāḥ sarve 'pi   karadā abhavan |  </p>
      <h2 id="138,10">138,10</h2>
      <div class="lg" style="padding-left: 2em;">
        <p>uktaṃ ca |</p>
        <span>aprājñena ca kātareṇa ca guṇaḥ syāt sānurāgeṇa kaḥ prajñāvikramaśālino 'pi hi bhavet kiṃ bhaktihīnāt phalam |</span>
        <span>prajñāvikramabhaktayaḥ samuditā yeṣāṃ guṇā bhūtaye te bhṛtyā nṛpateḥ kalatram itare saṃpatsu cāpatsu ca || 48.2 (= 227) ||</span>
      </div>
      <div class="lg" style="padding-left: 2em;">
        <p>kiṃ ca |</p>
        <span>prajñāguptaśarīrasya kiṃ kariṣyanti saṃhatāḥ |</span>
        <span>hastopadhṛtacchatrasya vāridhārā ivārayaḥ || 48.3 (= 228) ||</span>
      </div>
      <h2 id="139,1">139,1</h2>
      <p>sa ca rājā dharmanāśakaṃ kurvan nirdravyāṃ ca medinīṃ vidadhāno niṣiddho  mantriṇā | tatas tenāpi mūrkheṇa rājñā sacivo 'vaṭe nikṣiptaḥ | sa   ca saputras tatra ciraṃ tasthau | tataḥ śakaṭāle mahāmātye tatrasthe sarvatra   mṛto mṛta iti vārttābhūt | tato vaṅgālanāthena tatparīkṣārthaṃ ātmīyapuruṣā   ghoṭikādvayaṃ samarpya nandapārśve preṣitāḥ | yad etayor madhyāt kā   mātā kā ca putrī iti jñātvā samāgantavyam | sarvalakṣaṇasampūrṇe sadṛśe   ghoṭike tāni ca lakṣaṇāni śālihotrajñātavyāni | yadā ca ko   'pi nandarājye ghoṭikānirṇayaṃ kartuṃ na kṣamas tadā nandarājā vyacintayat |   śakaṭālaṃ vināhaṃ paribhavāspadaṃ jātaḥ |  </p>
      <h2 id="139,10">139,10</h2>
      <div class="lg" style="padding-left: 2em;">
        <p>uktaṃ ca |</p>
        <span>bhūmeś ca deśasya guṇānvitasya bhṛtyasya vā buddhimataḥ praṇāśe |</span>
        <span>bhṛtyapraṇāśe maraṇaṃ nṛpāṇāṃ naṣṭāpi bhūmiḥ sulabhā na bhṛtyāḥ || 48.4 (= 229) ||</span>
      </div>
      <h2 id="139,12">139,12</h2>
      <p>vicintyaivaṃ daṇḍapāśikam abravīt yac chakaṭālakule kaścit kūpagato vidyate  na vā | tenoktam | kaścid asti paraṃ vyaktito na jñāyate | yataḥ   pūrvoddiṣṭaṃ bhaktaṃ kaścit kūpagato gṛhṇāti | taṃ ca kūpād ākṛṣya saṃmānya   ca evam uktavān |  </p>
      <h2 id="140,3">140,3</h2>
      <div class="lg" style="padding-left: 2em;">
        <span>mānyas tvaṃ mama mitraṃ ca guruḥ svāmī niyogakaḥ |</span>
        <span>āśrayasya sadā dātā kiṃ kaṃ na tvaṃ sadānagha || 48.5 (= 230) ||</span>
      </div>
      <div class="lg" style="padding-left: 2em;">
        <p>uktaṃ ca |</p>
        <span>svāmī durṇayavāraṇavyatikare śāstropadeśe gurur viśrambhe hṛdayaṃ niyogasamaye dāso bhaye cāśrayaḥ |</span>
        <span>dātā saptasamudrasīmarasanādānāntikāyāḥ kṣiteḥ sarvākāram abhūt svayaṃ varasuhṛt ko vā na karṇo mama || 48.6 (= 233) ||</span>
      </div>
      <h2 id="140,9">140,9</h2>
      <p>mantriṇoktam | svāmin kiṃ vidheyaṃ tadādiśa | rājñoktam | asya  vaḍabāyugalasya madhye kā mātā kā ca putrī | iti saṃdeham amīṣāṃ   chalātmanāṃ dūtānāṃ śīghraṃ chindhi | sa kathaṃ chinat tu tatsaṃdeham iti praśnaḥ |   śukaḥ | tato mantriṇā tad vaḍabāyugaṃ saparyāṇaṃ kārayitvā vāhyālyām ativāhya   paryāṇarahitaṃ vidhāya śrāntaṃ saṃmocitam | tad anu tad yugalaṃ ca   mātṛsutāviceṣṭitaṃ cakāra | mātā jihvayā sutāṃ lileha sutā ca tāṃ   prati ativatsalābhūt | tataḥ sumantriṇā mātṛsutāviśeṣo rājño 'gre   niveditaḥ | tataś ca śakaṭālaḥ parāṃ lakṣmīṃ prasiddhiṃ ca lebhe | iti   kathāṃ śrutvā prabhāvatī suptā |   iti śukasaptatau aṣṭacatvāriṃśattamī kathā ||  </p>
      <h1 id="49">§ 49</h1>
      <h2 id="141,5">141,5</h2>
      <p>athāparedyuḥ dinakṛtyaṃ sā vidhāya śukam āpṛcchate | śukaḥ | </p>
      <h2 id="141,6">141,6</h2>
      <div class="lg" style="padding-left: 2em;">
        <span>saṃbhogasukham evādya bhoktuṃ te devi yujyate |</span>
        <span>viṣame 'pi pravīṇāsi punaś cec chakaṭālavat || 49.1 (= 234) ||</span>
      </div>
      <h2 id="141,8">141,8</h2>
      <p>yathā pūrvaṃ tathaiva vaṅgālanātho yaṣṭikāṃ suvṛttāṃ dhvajācchidriṇīmayīṃ  jīvatśakaṭālaparīkṣāyaitair eva puṃbhiḥ preṣayām āsa | yathā yuṣmābhir nandarājye   gatvā asyā yaṣṭikāyā ratnasuvarṇavajrair acitāyā ādim antaṃ   jñātvā samāgantavyam ity ādeśātte pumāṃso nandapārśvam āgatya yaṣṭikāṃ tatpurato   muktvā ādim antaṃ ca papracchuḥ | tac chrutvā pradhānaiḥ kalābhijñair vaṇigvarais   tolitā ānyaiś ca kovidair avalokitā | paraṃ kenāpi ādyantavibhāgo   na jñātaḥ | tato rājā śakaṭālam ādiśat | yat tvāṃ vinā   ādyantavibhāgaṃ na ko 'pi jānāti | tatas tvayā nirṇayo vidheya eva |   tato mantrī vadati | svāmin yuṣmat kṛtā saṃbhāvanāpi na niṣphalā |  </p>
      <h2 id="142,5">142,5</h2>
      <div class="lg" style="padding-left: 2em;">
        <p>uktaṃ ca |</p>
        <span>suvaṃśasyāvadātasya śaśāṅkasyeva lāñchanam |</span>
        <span>kṛcchreṣu vyarthayā yatra bhūpater bhartur ājñayā || 49.2 (= 235) || </span>
        <p>(?)</p>
      </div>
      <h2 id="142,7">142,7</h2>
      <p>tataś ca sa mantrī saṃbhāvito 'pi kathaṃ jñāsyatīti praśnaḥ | uttaram |  śukaḥ prāha | tato 'sau buddhimān mantrī yaṣṭikāṃ jale cikṣepa | jñātaṃ   ca | yato yan mūlaṃ tad īṣaj jale magnam | tac ca nṛpater niveditam | tena   ca teṣāṃ dūtānām api kathitam | tatas te śrutvā svarājñe nyavedayan |   tataś ca te rājāno nandādhirājasya pūrvajalpitaṃ karaṃ daduḥ | iti kathāṃ   śrutvā prabhāvatī suptā |   iti śukasaptatau ekonapañcāśattamī kathā ||  </p>
      <h1 id="50">§ 50</h1>
      <h2 id="143,1">143,1</h2>
      <p>anyadā pradoṣe prabhāvatī calitā śukaṃ papraccha | śukaḥ | </p>
      <h2 id="143,2">143,2</h2>
      <div class="lg" style="padding-left: 2em;">
        <span>gaccha devi na te doṣo gamane ko 'pi dṛśyate |</span>
        <span>viṣame yadi vetsi tvaṃ dharmabuddhir ivehitam || 50.1 (= 236) ||</span>
      </div>
      <h2 id="143,4">143,4</h2>
      <p>katham etat | śukaḥ | asti devi dharāpṛṣṭhe jāṅgalābhidho grāmaḥ | tatra  mitradvayaṃ vartate dharmabuddhir duṣṭabuddhiś ceti | anyadā tau dvāv api dhanāśayā   deśāntaraṃ gatau | kiyadbhir dinaiḥ pracuraṃ dhanam arjayitvā svagrāmāgatau   parasparaṃ mantraṃ cakrāte | yat pippalādho dhanaṃ kiṃcit kṣiptvānyad gṛhe nīyate |   paścāt krameṇa vibhajyate lagnam | iti kṛtvā tau nijagṛhaṃ jagmatur   hṛṣṭatuṣṭau sukhāsvādatatparau sthitau | atrāntare yat kṛtaṃ duṣṭabuddhinā   tan niśamyatām | na ca yujyate vaktum |  </p>
      <h2 id="143,11">143,11</h2>
      <div class="lg" style="padding-left: 2em;">
        <p>yataḥ |</p>
        <span>na vaktavyaṃ dhruvaṃ devi pāpaṃ dṛṣṭaṃ śrutaṃ mayā |</span>
        <span>kathāpi khalu pāpānām alam aśreyase yataḥ || 50.2 (= 237) ||</span>
      </div>
      <h2 id="143,13">143,13</h2>
      <p>tena ca duṣṭabuddhinā tad dravyam utpāṭya gṛhītvā nijagṛham ānītam | kālakrameṇa  ca saṃmīlitau pippalādhaḥsthitaṃ dravyaṃ grahītuṃ gatau yāvad ālokayataḥ   tāvad dravyaṃ nāsti | dharmabuddhis tato gatvā mantriṇo 'gre ācakhyau   dhanavṛttāntaṃ hṛtaṃ cāpi kubuddhinā | kubuddhināhṛtena uttaraṃ kṛtam |   sahasrasya paṇo muktaḥ | etadarthe śapathaṃ dāpayiṣyāmi | mantriṇoktam evam   evāstu | dvitīyenāpi pratipannaṃ yadā tadā mantriṇā pratibhuvau gṛhītvā   muktau gatau gehaṃ pṛthakpṛthak | tato duṣṭabuddhir nijaṃ pitaraṃ viditārthaṃ   kṛtvā vṛkṣakoṭare cikṣepa | prabhāte sacivas tau ca vādinau kautukī   lokaś ca taṃ pippalaṃ yayuḥ | duṣṭabuddhiḥ snātaḥ kṛtāñjaliḥ satyaṃ   kṛtvā jagāda | idaṃ satyaṃ brūhi nagottama | yadi mayā dravyam apahṛtaṃ   tadānena hṛtam iti vācyam | yadi na hṛtaṃ tadānena na hṛtam iti   vācyam | iti śrutvā tatpitrā nahīti jalpitaṃ sarvalokapratyakṣam |   tato dharmabuddhiḥ kathaṃ bhavatu | iti praśnaḥ | tatsaṃdiṣṭaḥ śukaḥ prāha |   dharmabuddhis taṃ śabdaṃ tatpitur jñātvā koṭare vahniṃ jajvāla | taṃ pitaraṃ koṭarāt   pūtkurvantam ardhajvalitaṃ ca patitaṃ dṛṣṭvā duṣṭabuddher nigrahaṃ vidhāya mantrī   dharmabuddhim ānandayām āsa | iti kathāṃ śrutvā prabhāvatī suptā |   iti śukasaptatau pañcāśattamī kathā ||  </p>
      <h1 id="51">§ 51</h1>
      <h2 id="145,6">145,6</h2>
      <p>anyadā sā bālā śukaṃ papraccha | śukaḥ | </p>
      <h2 id="145,7">145,7</h2>
      <div class="lg" style="padding-left: 2em;">
        <span>yāhi devi ratāsvādalubdhe kāmini taṃ naram |</span>
        <span>gāṅgilavad vijānāsi viṣame yadi bhāṣitum || 51.1 (= 238) ||</span>
      </div>
      <h2 id="145,9">145,9</h2>
      <p>prabhāvatī brūte | nāhaṃ vedmi | tat kathaya | śukaḥ | asti camatkārapuraṃ  nāma nagaram | tacca caturvedacaturvarṇacaturāśramasamākulam | tataḥ kadācit   tatrasthā brāhmaṇā vallabhīnāthayātrāyāṃ calitāḥ gantrībhiraśvavāhanaiḥ   sakautukā vṛddhimantaḥ pūrṇapātheyādisāmagrīkāḥ sāranepathyāḥ saputrakalatrāḥ |   mārge caurair gṛhītum ārabdhāḥ | te 'pi sarve bhayākulā naṣṭāḥ |   gāṅgilanāmā vipras tair vipraiḥ saha gantum aśaktaḥ khañjaḥ san samantato gantryārūḍho   dhṛtaḥ | tataḥ sa kathaṃ bhavatviti praśnaḥ | śukaḥ | tataḥ sarveṣu dvijeṣu   naṣṭeṣu sa śakaṭasthaḥ udbhrāntaṃ bhrātaraṃ sāhasika iva jagāda | bhrātaḥ   kiyanto gajāḥ kiyantaś ca vājinaḥ santi | iti kathaya satūṇaṃ ca tvaṃ   dhanur arpaya yathaitān divyāstreṇa yugapan mārayāmi | iti vacaḥ śrutvā te   taskarāḥ sarve 'pi naṣṭāḥ |  </p>
      <h2 id="146,8">146,8</h2>
      <div class="lg" style="padding-left: 2em;">
        <span>tasmādyo bhāṣituṃ vetti dharme cārthe smare tathā |</span>
        <span>kastaṃ dharṣayituṃ śakto nareṣu kamalānane || 51.2 (= 239) ||</span>
      </div>
      <h2 id="146,10">146,10</h2>
      <p>iti kathāṃ śrutvā prabhāvatī suptā |  iti śukasaptatau ekapañcāśattamī kathā ||  </p>
      <h1 id="52">§ 52</h1>
      <h2 id="146,12">146,12</h2>
      <p>atikramya divaṃ prabhāvatī triyāmāsamaye dvijaṃ prāha | vrajāmīti | śukaḥ | </p>
      <h2 id="146,13">146,13</h2>
      <div class="lg" style="padding-left: 2em;">
        <span>vrajābhīṣṭaṃ naraṃ devi yadi kāryaṃ nijaṃ gatā |</span>
        <span>jayaśrīr iva jānāsi kāryaṃ kartuṃ nijaṃ hitam || 52.1 (= 240) ||</span>
      </div>
      <h2 id="147,1">147,1</h2>
      <p>katham etat | śukaḥ | śṛṇu devi | asti dharāpṛṣṭhe pratiṣṭānaṃ nāma pattanam |  tatra sattvaśīlo rājā | tatputro durdamano nāma | tena iti   cintitaṃ yan mayā svabhujopārjitam eva bhoktavyaṃ na tu paitṛkam iti saṃcintya   nijanagaraṃ tyaktvā samaśīlair mitraiḥ brāhmaṇakāṣṭhataḍvaṇikputraiḥ samaṃ niryayau   deśāntaropari | tataś ca tair militaiś cintitaṃ yad asmākaṃ ratnabhūmir mahodadhiḥ   sevituṃ yujyate |  </p>
      <h2 id="147,7">147,7</h2>
      <div class="lg" style="padding-left: 2em;">
        <p>uktaṃ yataḥ |</p>
        <span>vidyāvatāṃ kulīnānāṃ śauryasaṃpattiśālinām |</span>
        <span>sthānaṃ nareśabhavanam athavā yat tato 'dhikam || 52.2 (= 241) ||</span>
      </div>
      <div class="lg" style="padding-left: 2em;">
        <p>uktaṃ ca |</p>
        <span>santa eva satāṃ nityam āpattaraṇahetavaḥ |</span>
        <span>gajānāṃ paṅkamagnānāṃ gajā eva dhuraṃdharāḥ || 52.3 (= 242) ||</span>
      </div>
      <h2 id="147,11">147,11</h2>
      <p>vicāryaivaṃ sevitaḥ payasāṃ patiḥ triḥsaptakṛtva upoṣitais taiḥ | tatas tuṣṭo  'mbhonidhiḥ tebhyaś caturbhyaś catvāri cintāmaṇiguṇāni ratnāni dadau |  </p>
      <h2 id="148,1">148,1</h2>
      <div class="lg" style="padding-left: 2em;">
        <span>nivṛttāḥ kṛtakṛtyās te labdhvā ratnacatuṣṭayam |</span>
        <span>viśvastā vaṇijaḥ pārśve sarva eva samārpayan || 52.4 (= 243) ||</span>
      </div>
      <h2 id="148,3">148,3</h2>
      <p>tato duṣṭena tena lobhābhibhūtena tadratnacatuṣṭayaṃ jaṅghāntare kṣiptvā sīvitam |  ekadā anyadā ca mārge phūtkṛtaṃ paścād dūrasthitena vaṇijā   muṣito 'smīti vadanaiḥ | tair uktam | kena hetunā | sā āha | mama   mūtrotsargārthaṃ paścāt sthitasya caureṇa mātrāpahṛtā viśvāpi | evaṃ ca   nivedite tair jñātaṃ paśya dhūrto 'yam | nūnam anena vaṇijā kim api kūṭaṃ   kṛtaṃ bhaviṣyatīti manyamānā vivadantaḥ airāvatīṃ purīṃ yayuḥ | tatra ca   nītisāra ityākhyāto bhūpatiḥ | tasya ca mantrī buddhisāro nāma   jagadvikhyātaḥ | tasyaivaṃ prasiddhir deśe deśāntare ca yad vivādināṃ vacanam uktamātraṃ   jānāti | tatas te rājaputrādyās tasmai mantriṇe ācakhyuḥ nijaṃ ratnagamanavṛttāntaṃ   yathā jātam | tathaiva nirīkṣyāsmākaṃ madhye ratnajātaṃ vadhabandhaṃ   vinā pṛthak pṛthak ekaikaṃ samarpaya | yadi ca nārpayasi tāni   jñātvā tadā prasiddhir bhuvi te vyarthatāṃ yāti | buddhisāra iti śrutvā   cintāvaṣṭabdhaḥ sthitaḥ | sa ca rājā nītisāraḥ kathaṃ syād iti praśnaḥ |   śukaḥ prāha | yadā sa mantrī ratnacatuṣṭayaṃ tanmadhye sthitaṃ na janāti   tadā viṣaṇṇo gṛham āyayau | atrāntare mantriputrī prāptanavayauvanā pārvatīṃ   natvā pitur namaskāraṇāya gatā jayaśrīnāmadheyā | pitaraṃ tādṛśaṃ sacintaṃ   dṛṣṭvā viṣādakāraṇaṃ pṛcchati sma | tato mantrī yathāsthitam ācaṣṭe |   sutā prāha | tāta mā viṣīda | teṣāṃ nirṇayam ahaṃ kariṣye | te vivādinaḥ   pumāṃso yadā kāraṇāyāgacchanti tadā gṛhe preṣaṇīyāḥ yathāhaṃ   tanmadhyād ratnajātahartāraṃ samarpayāmi | sā āha | putri yan mayā na jñātaṃ   tat tvaṃ kathaṃ jñāsyasi | sā āha |  </p>
      <h2 id="149,13">149,13</h2>
      <div class="lg" style="padding-left: 2em;">
        <span>na caitat tāta vaktavyaṃ bhinnā buddhir hi dehiṣu |</span>
        <span>ko 'pi kiṃcid vijānāti jagaty atra kalāparaḥ || 52.5 (= 244) ||</span>
      </div>
      <h2 id="150,2">150,2</h2>
      <div class="lg" style="padding-left: 2em;">
        <p>kiṃ ca |</p>
        <span>muṇḍe muṇḍe matir bhinnā kuṇḍe kuṇḍe navaṃ payaḥ |</span>
        <span>tuṇḍe tuṇḍe navā vāṇī gehe gehe pativratā || 52.6 (= 245) ||</span>
      </div>
      <div class="lg" style="padding-left: 2em;">
        <span>prajñāvisphāritākṣāṇāṃ vidravanti vipattayaḥ |</span>
        <span>hastodyatapradīpānām andhakāra ivāgrataḥ || 52.7 (= 246) ||</span>
      </div>
      <h2 id="150,6">150,6</h2>
      <p>tasmāt tāta nātra kāpi cintā kāryā | prasthāpyās te 'nyadeśinaḥ yathā  tān prabodhayāmi | prasthāpitās te mantriṇā tayāpi snāpitā bhojitāś ca   pṛthak pṛthak śāyitāḥ | tataḥ sā śṛṅgāraṃ vidhāya pradhānaṃ rājaputraṃ   prāha | ahaṃ ratyarthinī tava pārśvaṃ samāgatā | tvaṃ ca mahyaṃ kāñcanaśataṃ   dattvā māṃ bhuṅkṣva | tenoktam | ahaṃ tava dravyaṃ rājyaṃ copārjya dāsyāmi |   param adhunā na kiṃcana vidyate | iti taṃ nirdravyaṃ jñātvā brāhmaṇaṃ   gatā | brāhmaṇam api pūrvoktam evoktavatī | brāhmaṇo jagāda | yadas matpituḥ   pārśve dravyaṃ śāsanabaddhā bhūmir api tat sarvaṃ tubhyaṃ dāsye | tam api nirdhanaṃ   jñātvā parityajya sūtradhāraṃ yayau | āha ca saḥ | sāṃprataṃ mama pārśve   kiṃcin na vidyate paraṃ paścāl lākṣaṃ dāsyāmi | tam api nirdravyaṃ parityajya   vaṇiksutaṃ yayau | tathaiva gaditavatī | sa āha | svāmini ratnacatuṣṭayaṃ   gṛhītvā māṃ bhuṅkṣva | tato jaṅghāyāḥ samākṛṣya ratnajātaṃ samarpayām   āsa | tataḥ sā savyājam utthāya śīlarakṣāṃ kurvāṇā jayaśrīr gṛham āyayau |   ratnacatuṣṭayaṃ pitur arpayām āsa | mantry api tān ākārya nijaṃ nijaṃ   ratnaṃ samarpayām āsa | te 'pi svaratnalābhāt kṛtakṛtyā nijaṃ nijaṃ gṛhaṃ   yayuḥ | iti kathāṃ śrutvā prabhāvatī suptā |   iti śukasaptatī dvipañcāśattamī kathā ||  </p>
      <h1 id="53">§ 53</h1>
      <h2 id="151,8">151,8</h2>
      <p>athāparedyuḥ prabhāvatī gamanāya śukaṃ pṛcchati | śukaḥ provāca | </p>
      <h2 id="151,9">151,9</h2>
      <div class="lg" style="padding-left: 2em;">
        <span>vraja rambhoru yuktaṃ te gamanaṃ viṣame sati |</span>
        <span>cet kartum uttaraṃ vetsi carmakārakalatravat || 53.1 (= 247) ||</span>
      </div>
      <h2 id="151,11">151,11</h2>
      <p>prabhāvatī pṛcchati | katham etat | śukaḥ | carmaṇvatīnadītīre carmakūṭa  iti grāmaḥ | tatra ca dohaḍo nāma carmakāraḥ | tasya devikā nāma   bhāryā paraṃ parapuruṣalampaṭā | tataḥ sa carmakāraś carmaṇāṃ krayaṇāya yadā   bahir nirgataḥ tadā tayā upapatiḥ samānītaḥ | tayoś cāntaḥ suratasevinoḥ   patiś carmasamāyukto bahir āgataḥ | tataḥ sa upapatiḥ sā ca kathaṃ   bhavetām | iti praśnaḥ | tatpṛṣṭaḥ śukaḥ prāha | yadā ca tayā patir   jñātaḥ samāgacchan tadā iti vākyaṃ vadati tvaritaṃ niḥsṛtā |  </p>
      <h2 id="152,5">152,5</h2>
      <div class="lg" style="padding-left: 2em;">
        <span>● ● ● ● ● ● ● ● ● ● ● ● ● ● ● ● ● ● ● ● ● ● ● ● |</span>
        <span>● ● ● ● ● ● ● ● ● ● ● ● ● ● ● ● ● ● ● ● ● ● ● ● || 53.2 || </span>
        <p>(•)</p>
      </div>
      <h2 id="152,7">152,7</h2>
      <p>tatas tad vākyaṃ śrutvā bhīto māntrikam ākaraṇāya sa mūrkho bhramituṃ gato  grāme yāvat tāvat tayā ca niḥsārito jāraḥ svaveśma gataḥ | tatas tvam   apy uttaraṃ viṣame yadi vetsi tadā gaccha | anyathā śayanaṃ kuru | iti   kathāṃ śrutvā prabhāvatī suptā |   iti śukasaptatau tripañcāśattamī kathā ||  </p>
      <h1 id="54">§ 54</h1>
      <h2 id="153,1">153,1</h2>
      <p>athātivāhya dinaṃ prabhāvatī gamanotsukā punaḥ śukaṃ pṛcchati | sa prāha | </p>
      <h2 id="153,2">153,2</h2>
      <div class="lg" style="padding-left: 2em;">
        <span>ko doṣo gamyatāṃ devi yadi tvaṃ vetsi bhāṣitum |</span>
        <span>dūtena bhāṣitaṃ yadvad viṣame nṛpateḥ puraḥ || 54.1 (= 248) ||</span>
      </div>
      <h2 id="153,4">153,4</h2>
      <p>prabhāvaty āha | katham etat | śukaḥ | asti śakrāvatī nāma purī |  tasyāṃ dharmadatto nāma rājā dharmādiguṇopetaḥ | tasyāmātyaḥ suśīlo   nāma | tasya ca suto viṣṇunāmā saṃdhivigrahikaḥ pūrvam āsīt | tasmāt   padād yadā bhraṣṭo dravyahīnaḥ kulāmātyo 'ham ity ahaṃkṛtaḥ karkaśaś ca | tato   rājā na kiṃcid vadati | mantrī ca kadācin nṛpam āha | devāsya viṣṇor   upari kim iti ko 'pi prasādo na vidhīyate | rājā ca tasyopari   vimukhas tato na kiṃcid vadati | punar apy uktaṃ mantriṇā | svāminn ayaṃ viṣṇur   bhakto raktaḥ pravīṇo dūtakarmaṇi | tad devapādaiḥ kvāpi preṣayitvā   parīkṣaṇīyaḥ | tato rājā tad vākyaṃ śrutvā tatpratikūlaḥ san bhasmaprābhṛtaṃ   mudrayā mudritaṃ samarpya śatrudamananṛpapārśve vidiśāyāṃ nagaryāṃ taṃ preṣayām   āsa | so 'pi ca tatra gatas tatprābhṛtaṃ bhasmamayam ajānan mudritaṃ rājñaḥ   puro muktavān | tasmiṃś cāmaṅgalakāriṇi prābhṛte rājño 'gre mukte rājā   kopāṭopasahito babhūva | tataḥ sa dūtas tasmin prābhṛte samānīte kathaṃ   kṣemam avāpnotu | iti praśnaḥ | śuka uttaraṃ prāha | sa viṣṇus taṃ kruddhaṃ   dṛṣṭvā buddhimān idam uvāca | svāmin madīyena nāthenāśvamedho yajñaḥ kṛtaḥ |   tasya kuṇḍasya tretāgnisaṃbhavaṃ pavitraṃ śreyaskaram aghāpahaṃ bhasma vandanāya   samarpitavān |  </p>
      <h2 id="154,10">154,10</h2>
      <div class="lg" style="padding-left: 2em;">
        <p>yataḥ |</p>
        <span>gajāḥ santi hayāḥ santi vicitrāḥ santi saṃpadaḥ |</span>
        <span>tvadīye ca madīye ca durlabhaṃ bhasma yājñikam || 54.2 (= 249) ||</span>
      </div>
      <h2 id="155,2">155,2</h2>
      <p>ity uktvā sahasotthāya kare bhasma kṛtvā rājñe samarpayām āsa | sa ca  tena vacasā tuṣṭiparo vavande | tenāpi tuṣṭena pratiprābhṛtaṃ mahat preṣitam |   sa ca viṣṇuḥ saṃmānya visarjitaḥ | tatas tvam api bhāmini viṣame uttaraṃ   jānāsi yadi tadā gamyatām anyathā tiṣṭha | iti kathāṃ śrutvā prabhāvatī   suptā |   iti śukasaptatau catuḥpañcāśattamī kathā ||  </p>
      <h1 id="55">§ 55</h1>
      <h2 id="155,8">155,8</h2>
      <p>anyadā yāminīsamaye prabhāvatī gamanāya śukam āpṛcchati | kīra  uvāca |  </p>
      <h2 id="155,10">155,10</h2>
      <div class="lg" style="padding-left: 2em;">
        <span>gaccha rambhoru gamanaṃ yujyate gajagāmini |</span>
        <span>yadi vetsy uttaraṃ kartuṃ śrīdharo brāhmaṇo yathā || 55.1 (= 250) ||</span>
      </div>
      <h2 id="156,1">156,1</h2>
      <p>prabhāvaty āha | katham etat | śuko brūte | carmakūṭe grāme dvijaḥ śrīdharo  nāma | tatraiva candanākhyaś carmakāraḥ | tatpārśvāt śrīdhareṇopānahayugalaṃ   kāritam | carmakāro 'pi nityam eva dravyaṃ yācate | vipro 'pi vadati |   tvāṃ hṛṣṭacittaṃ kariṣye | evaṃ sumahān kālo yayau | sa vipro   'nyadā carmakāreṇa vidhṛtaḥ | dhanaṃ vinā sa vipraḥ kathaṃ mucyate | tat kathayeti   praśnaḥ | uttaram | śukaḥ prāha | etasminn antare grāmapālasya gṛhe   suto jātaḥ | tato dvijaḥ prāha chalānveṣī san | carmakṛn mayā pūrvam   uktam | tvāṃ hṛṣṭacittaṃ kariṣyāmi | tad asmin sute jāte tvaṃ hṛṣṭacitto   na veti | yadi sa brūte nāhaṃ hṛṣṭacitta iti tadā rājñā grāhyaḥ   syāt | anyathā ca dravyaṃ yāti | tatas tenoktam | hṛṣṭacitto 'haṃ jātaḥ |   tato dvijaś chalenātmānaṃ vimucya gataḥ | tato bhāmini yady evam uttaraṃ   jānāsi tadā gaccha | iti kathāṃ śrutvā prabhāvatī suptā |   iti śukasaptatau pañcapañcāśattamī kathā ||  </p>
      <h1 id="56">§ 56</h1>
      <h2 id="157,4">157,4</h2>
      <p>athāparedyuḥ prabhāvatī gamanāya śukaṃ pṛcchati | śukaḥ | </p>
      <h2 id="157,5">157,5</h2>
      <div class="lg" style="padding-left: 2em;">
        <span>yāhi devi gatā vetsi yadi kartuṃ tvam uttaram |</span>
        <span>viṣame sāntako yadvad vaṇikputraḥ purākarot || 56.1 (= 251) ||</span>
      </div>
      <h2 id="157,7">157,7</h2>
      <p>asty atra tripatho nāma grāmaḥ | tatra sāntako nāma vaṇik mahādhanī  kṛpaṇo duṣṭaśīlo grāmāntarapriyaś ca | tataś ca grāmāntarād udgrāhaṇikāṃ   kṛtvā āgacchan pathi caurair dhṛtaḥ sa bhāmini kathaṃ caurabhayān mucyate |   iti praśnaḥ | uttaram | śukaḥ | sa vaṇikputra ātmānaṃ caurair dhṛtaṃ jñātvā   galagrahanāmno yakṣasya samīpavartino 'ntikaṃ yayau | tasyāgrataś ca   dravyaṃ muktvā haste ca khaṭikām ādāya yakṣādhīśam idam abravīt |  </p>
      <h2 id="158,3">158,3</h2>
      <div class="lg" style="padding-left: 2em;">
        <span>dhanodgrāhaṇikā deva kṛteyaṃ tava sarvataḥ |</span>
        <span>idaṃ dravyaṃ mayā labdhaṃ tiṣṭhaty anyac ca vṛddhimat || 56.2 (= 252) ||</span>
      </div>
      <h2 id="158,5">158,5</h2>
      <p>taṃ lekhakaṃ ca dṛṣṭvā yakṣadhanam iti jñātvā taṃ praṇamya te gatāś caurāḥ |  sa ca dravyaṃ gṛhītvā kṣemeṇa gṛhaṃ yayau | iti kathāṃ śrutvā prabhāvatī   suptā |   iti śukasaptatau ṣaṭpañcāśattamī kathā ||  </p>
      <h1 id="57">§ 57</h1>
      <h2 id="158,9">158,9</h2>
      <div class="lg" style="padding-left: 2em;">
        <span>pradoṣe 'nyatra sā bālā punaḥ prāha vihaṅgamam |</span>
        <span>sukhaṃ bhoktuṃ vrajāmy adya narāntararatodbhavam || 57.1 (= 253) ||</span>
      </div>
      <div class="lg" style="padding-left: 2em;">
        <p>śukaḥ |</p>
        <span>yāhi devi yadā jñātā bhartrā tvaṃ vetsi bhāṣitum |</span>
        <span>yathā jñātaḥ purā rājñāvadad vidvān śubhaṃkaraḥ || 57.2 (= 254) ||</span>
      </div>
      <h2 id="159,2">159,2</h2>
      <p>avantīpuryāṃ vikramārko nṛpaḥ | tasya candralekhānāmnī rājñī | sā  rājapaṇḍitaṃ śubhaṃkaranāmānaṃ kāmārtā iyeṣa ramate ca dūtīdāsīviparyayāt |   nityaṃ tadgṛhaṃ gatvā yadṛcchayā krīḍate | evaṃ ca vilasatos   tayoḥ paṇḍitarājñyoḥ prāvṛṭkālaḥ samāyayau | yatra ca |  </p>
      <h2 id="159,6">159,6</h2>
      <div class="lg" style="padding-left: 2em;">
        <span>taḍinnirghoṣapaṭaho ghanagarjitagītakaḥ |</span>
        <span>śikhisvarajayadhvajaḥ prāvṛṭkālanṛpo yayau || 57.3 (= 255) ||</span>
      </div>
      <div class="lg" style="padding-left: 2em;">
        <span>durdinaṃ vegavṛṣṭiś ca paṅkaś ca taḍitaḥ prabhā |</span>
        <span>sadābhisārikāṇāṃ ca snehavyatikarāṇi ha || 57.4 (= 256) ||</span>
      </div>
      <h2 id="160,3">160,3</h2>
      <div class="lg" style="padding-left: 2em;">
        <p>uktaṃ ca |</p>
        <span>jaï sasiṇehī taü maī jaï jīvaï sasiṇeha |</span>
        <span>duhia payāahiṃ gaadhara kiṃ gacchasi khalageha || 57.5 (= 257) || </span>
        <p>(•)</p>
      </div>
      <div class="lg" style="padding-left: 2em;">
        <p>kiṃ ca |</p>
        <span>● ● ● ● ● ● ● ● ● ● ● ● ● ● ● ● ● ● ● ● ● ● ● ● |</span>
        <span>● ● ● ● ● ● ● ● ● ● ● ● ● ● ● ● ● ● ● ● ● ● ● ● || 57.6 (= 258) || </span>
        <p>(•)</p>
      </div>
      <h2 id="160,7">160,7</h2>
      <p>etasmin samaye rātrau rājñīṃ śubhaṃkaragṛhaṃ calitāṃ jñātvā pṛṣṭhato ajñātacaryayā  haste khaḍgam ādāya nīlavāsāḥ san kautukī vikramārko rājā   tām anucalitaḥ | śubhaṃkaro 'pi tāṃ rājñīṃ gṛhadvārasamāgatāṃ dṛṣṭvā   jagāda |  </p>
      <h2 id="161,1">161,1</h2>
      <div class="lg" style="padding-left: 2em;">
        <span>unnādāmbudavarddhitāndhatamasi prabhraṣṭadiṅmaṇḍale kāle yāmikajāgarūkasubhaṭavyākīrṇakolāhale |</span>
        <span>bhūpasyāsuhṛdarṇavāmbuvaḍabāvahnes tvam antaḥpurād āyātāsi yad ambujākṣi kṛtakaṃ manye bhayaṃ yoṣitām || 57.7 (= 259) ||</span>
      </div>
      <h2 id="161,5">161,5</h2>
      <p>idaṃ vacanaṃ śrutvā nṛpatiḥ svaṃprāsādam ājagāma | śubhaṃkaro 'pi bhogasaṃskāraiś  cāṭūktibhiś ca mahiṣīṃ toṣayām āsa |  </p>
      <h2 id="161,7">161,7</h2>
      <div class="lg" style="padding-left: 2em;">
        <p>uktaṃ ca |</p>
        <span>ṇa kuṇanti je pahuttaṃ kuviaṃ dāsa vva je pasāanti |</span>
        <span>te ccia mahilāṇa piā sesā sāmī cia varāā || 57.8 (= 260) || </span>
        <p>(•)</p>
      </div>
      <div class="lg" style="padding-left: 2em;">
        <span>nāyakeṣūttamaḥ so 'tha mahiṣī nāyikāsu ca |</span>
        <span>śayanaṃ cottamaṃ ninye tridhābhedavikalpanāt || 57.9 (= 261) ||</span>
      </div>
      <div class="lg" style="padding-left: 2em;">
        <span>uttamādhamamadhyaiś ca bhedaiḥ syān nāyakas tridhā |</span>
        <span>nāyikāś ca tathā jñeyās tayoś ca śayanaṃ tridhā || 57.10 (= 262) ||</span>
      </div>
      <h2 id="162,3">162,3</h2>
      <div class="lg" style="padding-left: 2em;">
        <p>tatra nāyakaguṇāḥ |</p>
        <span>hato manyusahasrair yaḥ saṃtapto madanāgninā |</span>
        <span>raktaś ca yo viraktāyāṃ so 'dhamaḥ parikīrtitaḥ || 57.11 (= 263) ||</span>
      </div>
      <div class="lg" style="padding-left: 2em;">
        <span>kāminībhiḥ smarārtābhiḥ satataṃ kāmyate hi yaḥ |</span>
        <span>na tāḥ kāmayate namro madhyamo nāyakaḥ smṛtaḥ || 57.12 (= 264) ||</span>
      </div>
      <div class="lg" style="padding-left: 2em;">
        <span>raktāṃ yo bhāminīṃ devi saktāṃ kāmayate sadā |</span>
        <span>tayāpi kāmyate 'tyartham uttamaḥ so 'bhidhīyate || 57.13 (= 265) ||</span>
      </div>
      <h2 id="162,10">162,10</h2>
      <div class="lg" style="padding-left: 2em;">
        <p>nāyikās tridhā |</p>
        <span>kārye gṛhṇāti roṣaṃ yā gataroṣā priyānugā |</span>
        <span>rasajñā kṛtyakuśalā sottamā nāyikā smṛtā || 57.14 (= 266) ||</span>
      </div>
      <div class="lg" style="padding-left: 2em;">
        <span>asthāne kopamānā yā yā duḥkhānunayā tathā |</span>
        <span>māninī mānahīnā ca kṣaṇāt sā madhyamā smṛtā || 57.15 (= 267) ||</span>
      </div>
      <div class="lg" style="padding-left: 2em;">
        <span>lubdhā yātīva capalā vacane nīrasākṣarā |</span>
        <span>duḥkhaprasādhanābhijñākṛtajñā sādhamā matā || 57.16 (= 268) ||</span>
      </div>
      <h2 id="163,5">163,5</h2>
      <div class="lg" style="padding-left: 2em;">
        <p>tayoś ca śayanaṃ tridhā |</p>
        <span>pārśvayor unnatiṃ nītaṃ nimnamadhye priyasya tat |</span>
        <span>vimardaṃ sahate 'tyarthaṃ suratāsaktayos tayoḥ || 57.17 (= 269) ||</span>
      </div>
      <div class="lg" style="padding-left: 2em;">
        <span>madhyamasya punaḥ kāryaṃ śayanaṃ samabhūmikam |</span>
        <span>praviralāṅgasaṃsparśā nityaṃ yāti niśā yathā || 57.18 (= 270) ||</span>
      </div>
      <div class="lg" style="padding-left: 2em;">
        <span>dveṣyasya tulyam uttuṅgaṃ madhye nīcaṃ ca pārśvayoḥ |</span>
        <span>na śakyeta kalākalpo yatra rantuṃ nirantaram || 57.19 (= 271) ||</span>
      </div>
      <div class="lg" style="padding-left: 2em;">
        <span>ity anunnatatalpasthā bhuktā muktā vipaścitā |</span>
        <span>mahiṣī ratisaṃtuṣṭā pratyūṣe svagṛhaṃ yayau || 57.20 (= 272) ||</span>
      </div>
      <h2 id="164,4">164,4</h2>
      <p>rājā ca prātaḥ sarvāvasarānantaraṃ paṇḍitaṃ rājñīṃ cājuhāva | siṃhāsane  ca paṇḍitam upaveśayām āsa | śubhaṃkaraṃ prati hasan vārtāprabandheneti   jagāda | kṛtakaṃ manye bhayaṃ yoṣitām iti vacanaṃ śrutvā svadoṣavismitamānasaḥ   saṃjātaḥ | sa rājñā jñātaḥ kathaṃ bhavitv iti praśnaḥ |  </p>
      <h2 id="164,8">164,8</h2>
      <div class="lg" style="padding-left: 2em;">
        <p>yataḥ |</p>
        <span>dīnasyāpi gṛhe doṣe kṛte bhavati nigrahaḥ |</span>
        <span>kiṃ punaḥ pṛthivīpālagṛhe doṣo vimucyate || 57.21 (= 273) ||</span>
      </div>
      <h2 id="164,10">164,10</h2>
      <p>uttaram | śukaḥ prāha | tataś ca sa budho rājñā jñāto 'ham iti saṃcintyeti  vāṇīm udīrayat |  </p>
      <h2 id="164,12">164,12</h2>
      <div class="lg" style="padding-left: 2em;">
        <span>ugragrāham udanvato jalam atikrāmaty anālambane vyomnisthāpi ca durgam akṣitibhṛtāṃ mūrdhānam ārohati |</span>
        <span>vyāptaṃ yāti viṣākulair ahikulaiḥ pātālam ekākinī kīrtis te madanāvatāra kṛtakaṃ manye bhayaṃ yoṣitām || 57.22 (= 274) ||</span>
      </div>
      <h2 id="165,4">165,4</h2>
      <p>iti paṇḍitapaṭhitaṃ śrutvā rājā taṃ budhaṃ tāṃ ca rājñīṃ dṛṣṭvā iti  cintayām āsa | durlabho 'yaṃ budhaḥ | sulabhāḥ khalu nārya iti vicintya   mahiṣīṃ haste dhṛtvā tasmai viduṣe dadau | uvāca ca | gṛhāṇemāṃ mahiṣīm |   paritoṣitaḥ paṇḍito 'pi mahāprasāda ity avocat |  </p>
      <h2 id="165,8">165,8</h2>
      <div class="lg" style="padding-left: 2em;">
        <p>uktaṃ ca |</p>
        <span>guṇadoṣau na śāstrajñaḥ kathaṃ vibhajate janaḥ |</span>
        <span>kim andhasyādhikāro 'sti rūpadoṣopalabdhiṣu || 57.23 (= 275) ||</span>
      </div>
      <h2 id="165,10">165,10</h2>
      <p>paṇḍito 'pi rājñaḥ prasādāt sukhaṃ bhuṅkte tayā samam | yady evaṃ prabhāvati  tvam api samaye vaktuṃ jānāsi tadā gamyatām | anyathā sthīyatām |   iti kathāṃ śrutvā prabhāvatī suptā |   iti śukasaptatau saptapañcāśattamī kathā ||  </p>
      <h1 id="58">§ 58</h1>
      <h2 id="166,1">166,1</h2>
      <p>anyadā pradoṣe calitā prabhāvatī śukaṃ pṛcchati | śukaḥ | </p>
      <h2 id="166,2">166,2</h2>
      <div class="lg" style="padding-left: 2em;">
        <span>ratyarthini vrajādya tvaṃ rantuṃ cet samayocitam |</span>
        <span>duḥśīlāpativad vetsi kartuṃ gaṇapateḥ puraḥ || 58.1 (= 276) ||</span>
      </div>
      <h2 id="166,4">166,4</h2>
      <p>prabhāvaty āha | katham etat | śukaḥ | asti lohapurī nāma nagaram |  tasmiṃś ca rājaḍo nāma pāmaraḥ | tasyāpi patnī parapuruṣalampaṭā duḥśīlety   āhvayā | sā ca sūtravikrayārthaṃ sakhībhiḥ sametya padmāvatīṃ purīṃ   prayāti | tataś ca grāmasamīpasthasya gaṇapates tābhiḥ pṛthak pṛthak upayācitam   uktam | tayā tu cumbanam upayācitam uktaṃ madanākrāntadehayā | sa   ca tāsāṃ prabhūtaṃ lābhaṃ cakre | tataḥ sarvābhir anyābhir ātmīyātmīyam upayācitaṃ   tasmai gaṇeśāya pradattam | tayā ca nagnībhūya cumbanaṃ kṛtam |   tataḥ kelipriyeṇa tena sā adhare dhṛtā | tasmiṃś ca dhṛte sā kukkuṭīva   tatra sthitā | taṃ ca vṛttāntaṃ tanmokṣaṇāya tadbhartuḥ sakhyo 'pahasamānā nivedayām   āsuḥ | so 'pi tad vacanaṃ śrutvā tatrāgamat | tāṃ tathāvidhāṃ   dṛṣṭvā sa vyacintayat | katham iyaṃ mucyata iti praśnaḥ | śukaḥ | tāṃ   tathāsthitāṃ dṛṣṭvā sakāmaḥ san rāsabhaṃ rantum ārebhe | tataś ca sa gaṇapatis   tathāvidhaṃ kautukaṃ dṛṣṭvā jahāsa | hasatas tasya oṣṭhau śithilau jātau |   tataḥ sā muktā satī praṇamya nijaṃ nāthaṃ tarjayantī gṛhaṃ yayau |  </p>
      <h2 id="167,6">167,6</h2>
      <div class="lg" style="padding-left: 2em;">
        <span>kṛtaṃ tena rataṃ devi samayocitam īdṛśam |</span>
        <span>svakārye mocitā sāpi duḥśīlā vighnanāyakāt || 58.2 (= 277) ||</span>
      </div>
      <div class="lg" style="padding-left: 2em;">
        <span>samayocitam ārambhaṃ kurute yas tu kṛtyavit |</span>
        <span>sarvadā tu phalaṃ tasya samayajño hi śiṣyate || 58.3 (= 278) ||</span>
      </div>
      <h2 id="167,10">167,10</h2>
      <p>iti kathāṃ śrutvā prabhāvatī suptā |  iti śukasaptatau aṣṭapañcāśattamī kathā ||  </p>
      <h1 id="59">§ 59</h1>
      <h2 id="167,12">167,12</h2>
      <p>atha dinānte sā śukaṃ gamanāya pṛcchati sma | śukaḥ | </p>
      <h2 id="167,13">167,13</h2>
      <div class="lg" style="padding-left: 2em;">
        <span>gaccha devi svakāryaṃ ca kuru cintitam adbhutam |</span>
        <span>rukmiṇīvad vijānāsi patiṃ vañcitum uddhatam || 59.1 (= 279) ||</span>
      </div>
      <h2 id="168,1">168,1</h2>
      <p>prabhāvaty āha | katham etat | śukaḥ | asti saṃgamo nāma grāmaḥ | tatra  rāhaḍo nāma rājaputraḥ sakopaḥ | tasya bhāryā rukmiṇī nāma | sa   ca tayā sārdhaṃ devayātrāyāṃ calitaḥ | sā ca narāntaraṃ kaṭākṣayantī   tena dṛṣṭā pumāṃś ca | tataḥ sa tan mithunaṃ tathāvidhaṃ jñātvā tāṃ tadanuraktāṃ   mene |  </p>
      <h2 id="168,6">168,6</h2>
      <div class="lg" style="padding-left: 2em;">
        <p>uktaṃ ca |</p>
        <span>baddhabhaṇiāi kanto tahea addhacchipicchiā dhāī |</span>
        <span>ūsasiaṃ pi muṇijjaï chaïllajaṇasaṃkule gāme || 59.2 (= 280) || </span>
        <p>(•)</p>
      </div>
      <h2 id="169,1">169,1</h2>
      <p>tāṃ tathāvidhāṃ vikṛtāṃ jñātvā ca rāhaḍo gṛham agamat | dhikkṛtya paruṣākṣarair  gṛhāntare yantritāṃ dhārayām āsa | sā ca cintayati | mama janma   jīvitaṃ yauvanaṃ ca tadā saphalaṃ yadā etasya pratyakṣaṃ narāntaram upabhokṣye |   pratijñātaṃ ca manasā dṛḍham | tata ātmīyapratijñāṃ kathaṃ nirvāhayatv iti   praśnaḥ | śukaḥ | tataḥ sā kadācit taṃ hṛdayasthaṃ naraṃ gṛhapārśve gacchantaṃ   dṛṣṭvā taṃ pratyāha | adya rātrau tvayāsmadgṛhāṅgaṇasthaciñciṇīmūle nijakāyākāragartāyām   ūrdhvaliṅginā śayanaṃ vidheyam iti | sa tatheti pratijñāya   rātrau tathā bhūtvā sthitaḥ | sā ca kāmārtā sarvakaraṇacaturā   tatra yayau | agārabhūmim uddiśya bhartāram āhvayati sma | sā   ciñciṇīcchāyāyāṃ gatvā tasya liṅgasyopari upaviśya satūṇadhanuṣaṃ   tam abravīt |  </p>
      <h2 id="170,3">170,3</h2>
      <div class="lg" style="padding-left: 2em;">
        <span>dhānuṣko 'si pradhāno 'si loke khyātiṃ gato 'si ca |</span>
        <span>chindhi me candrikām adya pauruṣaṃ gaṇayāmi te || 59.3 (= 291) ||</span>
      </div>
      <h2 id="170,5">170,5</h2>
      <p>sa ca mūrkhas tad vacanam idaṃ śrutvā saśaraṃ dhanur ādāya candrikāṃ lakṣīkṛtya  bāṇaṃ mumoca | tena mukto 'pi bāṇo nākāśagatāṃ candrikāṃ bhinatti |   adhaḥ sa vedhyād bhraṣṭaḥ | tasmiṃś ca patyāvaparāddheṣau sati sā viparītaratakṣamā   sahastatālaṃ tam idam āha |  </p>
      <h2 id="170,9">170,9</h2>
      <div class="lg" style="padding-left: 2em;">
        <span>● ● ● ● ● ● ● ● ● ● ● ● ● ● ● ● ● ● ● ● ● ● ● ● |</span>
        <span>● ● ● ● ● ● ● ● ● ● ● ● ● ● ● ● ● ● ● ● ● ● ● ● || 59.4 (= 292) || </span>
        <p>(•)</p>
      </div>
      <h2 id="171,1">171,1</h2>
      <p>rāhaḍo 'pi tām evaṃ jalpantīṃ śrutvā taṃ śaraṃ gaveṣayan ciraṃ babhrāma |  tatas tayā yadṛcchayā viparītaṃ vihitam | evam uktaś ca patiḥ |  </p>
      <h2 id="171,3">171,3</h2>
      <div class="lg" style="padding-left: 2em;">
        <span>yadṛcchayā rataṃ mūrkha te puro 'dya mayā kṛtam |</span>
        <span>śūro hi kuhito 'si tvaṃ yāsyāmīti jagāda tam || 59.5 (= 293) ||</span>
      </div>
      <h2 id="171,5">171,5</h2>
      <p>ity uktvopapatyā samānītaṃ hayam āruhya jagāma | gacchantīṃ ca tāṃ tato  dṛṣṭvā rāhaḍo 'pi lajjito viguptaś ca | tataḥ strīṇāṃ vaśagaḥ ko na   viḍambitaḥ |  </p>
      <h2 id="171,8">171,8</h2>
      <div class="lg" style="padding-left: 2em;">
        <p>yataḥ |</p>
        <span>ānanarta purā śaṃbhur govindo rāsakṛt tathā |</span>
        <span>brahmā paśutvam āpannaḥ strībhiḥ ko na viḍambitaḥ || 59.6 (= 294) ||</span>
      </div>
      <div class="lg" style="padding-left: 2em;">
        <span>saṃsāravṛkṣamūlaṃ yāḥ pāpakandalabhūmikā |</span>
        <span>saṃtāpaphalapuṣpāṇi yoṣitaḥ kiṃ sukhāvahāḥ || 59.7 (= 295) ||</span>
      </div>
      <div class="lg" style="padding-left: 2em;">
        <span>māyāmūlam idaṃ sarvaṃ tasyā mūlaṃ hi yoṣitaḥ |</span>
        <span>saṃyogo yoṣitāṃ mūlaṃ taṃ tyaktvā ca sukhāni naḥ || 59.8 (= 296) ||</span>
      </div>
      <h2 id="172,1">172,1</h2>
      <p>tasyedaṃ vacaḥ śrutvā prabhāvatī prāha | </p>
      <h2 id="172,2">172,2</h2>
      <div class="lg" style="padding-left: 2em;">
        <span>utpattikāraṇaṃ tanvī tanvī vṛddheś ca kāraṇam |</span>
        <span>sukhasya kāraṇaṃ tanvī sā kathaṃ kīra duṣyate || 59.9 (= 297) ||</span>
      </div>
      <div class="lg" style="padding-left: 2em;">
        <span>vinā tābhir na saṃbhogo vinā tābhiḥ sukhaṃ na ca |</span>
        <span>vinā tābhir na cātmānaṃ kṛtārthaṃ manyate janaḥ || 59.10 (= 298) ||</span>
      </div>
      <h2 id="172,6">172,6</h2>
      <div class="lg" style="padding-left: 2em;">
        <p>uktaṃ ca |</p>
        <span>amṛtasyeva kuṇḍāni sukhānām iva khānayaḥ |</span>
        <span>rater iva nidhānāni yoṣitaḥ kena nirmitāḥ || 59.11 (= 299) ||</span>
      </div>
      <div class="lg" style="padding-left: 2em;">
        <span>priyādarśanam evāstu kim anyair darśanāntaraiḥ |</span>
        <span>prāpyate yatra nirvāṇaṃ sarogeṇāpi cetasā || 59.12 (= 300) ||</span>
      </div>
      <h2 id="172,10">172,10</h2>
      <p>iti tasyā vacaḥ śrutvā śukaḥ prāha | </p>
      <h2 id="172,11">172,11</h2>
      <div class="lg" style="padding-left: 2em;">
        <span>vājivāraṇalohānāṃ kāṣṭhapāṣāṇavāsasām |</span>
        <span>nārīpuruṣatoyānām antaraṃ bahu vidyate || 59.13 (= 301) ||</span>
      </div>
      <h2 id="172,13">172,13</h2>
      <p>etat tvayoktaṃ pativratāviṣayaṃ nānyāsu | iti kathāṃ śrutvā prabhāvatī suptā |  iti śukasaptatau ekonaṣaṣṭitamī kathā ||  </p>
      <h1 id="60">§ 60</h1>
      <h2 id="173,1">173,1</h2>
      <p>anyadā sā prabhāvatī gamanāya śukaṃ papraccha | śukaḥ prāha | </p>
      <h2 id="173,2">173,2</h2>
      <div class="lg" style="padding-left: 2em;">
        <span>gaccha devi yadā vetsi saṃśaye kṛtyam āgate |</span>
        <span>vīrasya nṛpater yadvat sabhāyāṃ nṛpadūtakaḥ || 60.1 (= 302) ||</span>
      </div>
      <h2 id="173,4">173,4</h2>
      <p>prabhāvaty āha | katham etat | śukaḥ | </p>
      <h2 id="173,5">173,5</h2>
      <div class="lg" style="padding-left: 2em;">
        <span>kacchādhipatinā devi tasya rājñaḥ sabhā śrutā |</span>
        <span>vicitrā devanirmitā sarvaratnavibhūṣitā || 60.2 (= 303) ||</span>
      </div>
      <div class="lg" style="padding-left: 2em;">
        <span>tāṃ draṣṭuṃ prahito dūto haridatta iti śrutaḥ |</span>
        <span>sahasraprābhṛto bhīru suratnahayahastakaḥ || 60.3 (= 304) ||</span>
      </div>
      <h2 id="173,9">173,9</h2>
      <p>sa dūtas tatpurīṃ gatvā nṛpaṃ dṛṣṭvā taṃ jagāda | matsvāmināhaṃ sacitrāṃ  tava sabhām avalokayitum utkalitaḥ | rājā prāha | prātar darśayiṣye |   tato rājñā dvitīyadine dūta ākāritaḥ | sa ca sahasāgatas tāṃ sabhāṃ   vicitraratnakhacitāṃ dṛṣṭvā jalamayīṃ sthalamayīṃ veti niścetum aśaktaḥ kathaṃ   bhavatv iti praśnaḥ | śukaḥ | tataḥ sa pūgīphalaṃ puraḥ kṣiptvā sthalaṃ jñātvā   gṛhaṃ yayau | iti kathāṃ śrutvā prabhāvatī suptā |   iti śukasaptatau ṣaṣṭitamī kathā ||  </p>
      <h1 id="61">§ 61</h1>
      <h2 id="174,6">174,6</h2>
      <p>anyadā sā śukaṃ pṛcchati sma | śuka prāha | </p>
      <h2 id="174,7">174,7</h2>
      <div class="lg" style="padding-left: 2em;">
        <span>gaccha devi gatā vetsi rantuṃ cet tvaṃ nijaṃ naram |</span>
        <span>yathā tejukayā pūrvaṃ kṛtaṃ ciram ākāṅkṣitam || 61.1 (= 305) ||</span>
      </div>
      <h2 id="175,1">175,1</h2>
      <p>prabhāvaty āha | katham etat | śukaḥ kathayati | asti khorasamābhidhāno  grāmaḥ | tatra vaṇikputraḥ pārśvanāganāmā | tasya bhāryā rūpasaṃpannā ratalolupā   kulaṭā tejukā nāma | sānyadā sakhībhir vṛtā devayātrālokanāya   gatā surūpasyaikasya puṃsaḥ rūpaṃ prekṣya saṃgamāya manaś cakre |  </p>
      <h2 id="175,5">175,5</h2>
      <div class="lg" style="padding-left: 2em;">
        <p>yataḥ |</p>
        <span>vivāhe devayātrāyāṃ rājaveśmani saṃkaṭe |</span>
        <span>paragehe vivāde ca devi nārī vinaśyati || 61.2 (= 306) ||</span>
      </div>
      <div class="lg" style="padding-left: 2em;">
        <p>uktaṃ ca |</p>
        <span>gṛhe 'raṇye tathā deve havye tīrthe jalāśaye |</span>
        <span>vivāhe cotsave nityaṃ mālinīnilaye tathā || 61.3 (= 307) ||</span>
      </div>
      <div class="lg" style="padding-left: 2em;">
        <span>yātrāyāṃ strīsamūhe ca nirjane janasaṃkule |</span>
        <span>pattane ca tathā grāme svacchandā dvāravartinī || 61.4 (= 308) ||</span>
      </div>
      <div class="lg" style="padding-left: 2em;">
        <span>khale kṣetre pravāse ca mārge veśmani catvare |</span>
        <span>praveśe nirgame rājñāṃ sadā yā kautukapriyā || 61.5 (= 309) ||</span>
      </div>
      <div class="lg" style="padding-left: 2em;">
        <span>prativeśmagṛhe śūnye rajakīsūcikīgṛhe |</span>
        <span>divārātrau ca saṃdhyāyāṃ durdine rājacatvare |</span>
        <span>śoke ca vyasane bhartuḥ svacchandā strī vinaśyati || 61.6 (= 310) ||</span>
      </div>
      <h2 id="176,6">176,6</h2>
      <p>tejukā ca taṃ dṛṣṭvā bhrūsaṃjñayā āhūyedam abravīt | ahaṃ tavāsaktā paraṃ  madīyo bhartā duḥsaho niṣṭhuraś ca gṛhād bahir nirgantuṃ notsahe | ato yasmiṃs   tasmin divase 'smadgṛhadvāri ghaṭe kṣiptvā vṛściko moktavyaḥ | tadāhaṃ   vṛścikadaṣṭā bhaviṣyāmi | tvayāsmadgṛhadvāri vaidyena bhāvyam | iti saṃketaṃ   vidhāya svagṛhaṃ jagmatuḥ | tenāpi tathā kṛtam | sāpi ghaṭaṃ khaṭvocchīrṣake   kṣiptvā iti jagāda | aham anena vṛścikena ghaṭasthena daṣṭā |   iti rāraṭīti | so 'pi ca puruṣas tadā vaidyo bhūtvā tadgṛhadvāri   tasthau | tāḍaṃ bandhaü poṭṭaṃ malaü sūlaṃ pheḍaü visaṃ haraü iti jalpati |   tadā ca sā bhartāraṃ jagāda |  </p>
      <h2 id="177,4">177,4</h2>
      <div class="lg" style="padding-left: 2em;">
        <span>dehi kāṣṭhāni me nātha mariṣyāmi na saṃśayaḥ |</span>
        <span>āhūya māntrikān vaidyān gatārtiṃ vā kuruṣva mām || 61.7 (= 311) ||</span>
      </div>
      <h2 id="177,6">177,6</h2>
      <p>tatas tadbhartā gṛhād bahiḥ sthitaṃ tam ākārayām āsa | vaidyo 'pi tāṃ dṛṣṭvā  tatpatiṃ jagāda | yady eṣā kāladaṣṭā jīvati tatas tvaṃ bhāgyavān aham api   yaśaḥpātraṃ bhavāmi | vaṇig āha | vaidya prasādaṃ vidhāya enāṃ viṣarahitāṃ   kuru | tataḥ sa vaidyaḥ kenāpi kaṭukabhaiṣajyena vanitauṣṭham ālipya tatpatim   āha | aho vaṇik sarveṣām api viṣāṇāṃ samadhikaṃ mānuṣaviṣam eva |   tato viṣasya viṣam auṣadham iti kṛtvā tvam asyā oṣṭhaṃ dhāva | tato   vaṇik tathā kartum ārebhe | kṣaṇamātreṇa tasya vaṇijaḥ kaṭukauṣadhamiśrauṣṭhāsvādena   mukhaṃ kaṭukaṃ saṃjātam | tato vaṇig āha | tvam evauṣṭhaṃ dhāvety uktvā   vaṇik sthitaḥ | vaṇijo 'pi viṣaśaṅkārūḍhā | tato bahir gate vaṇiji   vaidyena sā kāmārtā yathecchaṃ bhojitā | tad anantaraṃ sā māyinī svasthābhūt |   vaṇig api kṣaṇena svastho babhūva | upakṛtaś ca vaidyas tena caraṇaiḥ   spṛṣṭvā tvadīyo 'smīti | tataḥ sa vaidyacchadmanā gṛham āyāti satataṃ   vaṇiji bahir gate bhuṅkte ca tāṃ nityam | tato bhāmini evaṃ kartuṃ vaktuṃ   ca yadi jānāsi tato yāhi |  </p>
      <h2 id="179,3">179,3</h2>
      <div class="lg" style="padding-left: 2em;">
        <span>evaṃ kartuṃ ca vaktuṃ ca yo jānāti chalapriyaḥ |</span>
        <span>sa karotu sa yātv evaṃ kartuṃ bhoktuṃ nijaṃ hitam || 61.8 (= 312) ||</span>
      </div>
      <h2 id="179,5">179,5</h2>
      <p>iti kathāṃ śrutvā prabhāvatī suptā |  iti śukasaptatau ekaṣaṣṭitamī kathā ||  </p>
      <h1 id="62">§ 62</h1>
      <h2 id="179,7">179,7</h2>
      <p>anyadā sā prabhāvatī śukam āpṛcchati | śukaḥ prāha | </p>
      <h2 id="179,8">179,8</h2>
      <div class="lg" style="padding-left: 2em;">
        <span>priyam evānubhoktavyaṃ yāhi devi tadarthinī |</span>
        <span>kuhanasya yathā kānte saṃkaṭe 'si kṣamottare || 62.1 (= 313) ||</span>
      </div>
      <h2 id="180,1">180,1</h2>
      <p>asti gambhīrākhyo grāmaḥ | tatra kuhano nāma rājaputra īrṣyāluḥ śūro  jaḍaḥ strīpriyo durdharaś ca | tasyābhūtāṃ dve kalatre śobhikātejikākhye   ratalolupe parapuruṣalampaṭe surūpe | tadbhartā tadrakṣaṇāya grāmād bahir nadītīre   gṛhaṃ cakre | dvārasthas te rakṣayati | anyadā sa tābhyām uktaḥ | yadā   kaścin nāpitaḥ samabhyeti tadā bhavyaṃ bhavati | tatas tenāpi bhrāmako nāpitaḥ   preṣitaḥ pratisīrāntarais tayor nakhakalpanāya | tataś ca tayoś caraṇān   tiras kariṇībahiḥsthān nāpitaḥ prakṣālayati | patiś cādūre pathi niviṣṭaḥ |   tābhyāṃ ca sa nāpitaḥ suvarṇakaṭakam arpayitvā pracchannam evam uktaḥ | etad dravyaṃ   gṛhītvā āvayoḥ kenāpi sārdhaṃ saṃyogaṃ vidhehi | divākīrtir api   tatheti pratijñāya rājaputram āpṛcchya jagāma | anyadātmamitraṃ navayauvanaṃ   kalāpātram anudgataśmaśruṃ strīveṣaṃ kārayitvā tayoḥ patyuḥ pārśve tena saha   samāgatya nāpita idam āha | mameyaṃ vallabhā | ahaṃ ca grāmāntaraṃ jigamiṣur   yuṣmadgṛhaṃ vinānyatra moktuṃ na śaknomi | yato bhavatāṃ gṛhe strīyantraṇā   bhavyā | ity ukte tena pratipannaṃ muñceti | tataś caṇḍālo 'pi taṃ   muktvā tayoḥ pārśve gato jagāda yad iyaṃ yuṣmābhir ātmīyā karaṇīyā |   tatas te taṃ caṇḍālānītaṃ jñātvā bahu menāte | sa ca divā strīrūpī   rātrau ca kāmukaḥ rājaputrakalatre prativāraṃ bhuṅkte | sa ca rājaputraḥ   strīlolupas tatsaṅgamāya spṛhayati | yayāce ca tāṃ nityam | sā tu   kapaṭastrī neti jagāda | tato rājaputrasya strītve bhrāntir utpannā | tadbhrāntim   apanetuṃ nijakalatre jagāda | devyādeśān mayā prātar mahotsavo vidheyaḥ |   tatra bhavatībhir vivastrābhis tisṛbhir api nartitavyam | tataḥ sa strīcchadmā   kathaṃ nṛtyatu | iti praśnaḥ | uttaram | śukaḥ | tantryā liṅgāgraṃ niyamya   gudamadhyagam ānamya sphuṭāṃ bhagākṛtiṃ kṛtvā patyau samāgate sahastatālaṃ   sarvā evaṃ vadantyo nanṛtuḥ |  </p>
      <h2 id="182,5">182,5</h2>
      <div class="lg" style="padding-left: 2em;">
        <span>● ● ● ● ● ● ● ● ● ● ● ● ● ● ● ● ● ● ● ● ● ● ● ● |</span>
        <span>● ● ● ● ● ● ● ● ● ● ● ● ● ● ● ● ● ● ● ● ● ● ● ● || 62.2 (= 314) || </span>
        <p>(•)</p>
      </div>
      <h2 id="182,7">182,7</h2>
      <p>rājaputro 'rthaṃ papraccha | tābhyām uktam | markaṭī kaṭisaṃdhir ucyate | tatas  tasyāṃ truṭitāyāṃ rājaputro 'nyat kalatraṃ kuryād ity arthaḥ | tato rājaputraḥ   strīcaritraparāṅmukho mūḍhadhīḥ pratītaḥ | itaras tu tathaiva strīveṣeṇa   kalatre bhuṅkte |  </p>
      <h2 id="183,3">183,3</h2>
      <div class="lg" style="padding-left: 2em;">
        <span>tasmād yaḥ saṃkaṭe vetti kartuṃ vaktuṃ ca bhāmini |</span>
        <span>sa yātv atra yathākāmaṃ yathākālaṃ yathāsukham || 62.3 (= 315) ||</span>
      </div>
      <h2 id="183,5">183,5</h2>
      <p>iti kathāṃ śrutvā prabhāvatī suptā |  iti śukasaptatau dviṣaṣṭitamī kathā ||  </p>
      <h1 id="63">§ 63</h1>
      <h2 id="183,7">183,7</h2>
      <p>anyasmin pradoṣe prabhāvatī yāmīti śukaṃ pratyāha | śukaḥ prāha | </p>
      <h2 id="183,8">183,8</h2>
      <div class="lg" style="padding-left: 2em;">
        <span>yāhi devi na doṣo 'tra manoduḥkhe samāgate |</span>
        <span>tadduḥkhaśamanaṃ kartuṃ vetsi cec chakaṭālavat || 63.1 (= 316) ||</span>
      </div>
      <h2 id="183,10">183,10</h2>
      <p>yathā śakaṭālena nijakuṭumbamaraṇāya samudbhavad duḥkhaṃ cāṇakyapārśvāt nandakulam  ucchedya duḥkhaśamanaṃ kṛtaṃ tathā tvam eva ● ● ● ● ● ● ● ● ● ● ● ●   ● ● ● ● ● ● tasmāt tava paragṛhaṃ gantuṃ na yujyate |  </p>
      <h2 id="184,1">184,1</h2>
      <div class="lg" style="padding-left: 2em;">
        <p>uktaṃ ca |</p>
        <span>uḍugaṇaparivāro nāyako 'py oṣadhīnām amṛtamayaśarīraḥ kāntiyukto 'pi candraḥ |</span>
        <span>bhavati vikalamūrtir maṇḍalaṃ prāpya bhānoḥ parasadananiviṣṭaḥ ko na dhatte laghutvam || 63.2 (= 317) ||</span>
      </div>
      <h2 id="184,5">184,5</h2>
      <p>iti kathāṃ śrutvā prabhāvatī suptā |  iti śukasaptatau triṣaṣṭitamī kathā ||  </p>
      <h1 id="64">§ 64</h1>
      <h2 id="184,7">184,7</h2>
      <p>anyadā prabhāvatī śukam āpṛcchati sma | so 'py āha | </p>
      <h2 id="184,8">184,8</h2>
      <div class="lg" style="padding-left: 2em;">
        <span>gaccha ced viṣame vetsi kartuṃ kiṃcit kṛśodari |</span>
        <span>kṛtaṃ devikayā yadvat sakhījāravimuktaye || 64.1 (= 318) ||</span>
      </div>
      <h2 id="184,10">184,10</h2>
      <p>prabhāvatī prāha | katham etat | śukaḥ | asti kūṭapurābhidho grāmaḥ |  tatra rājaputraḥ somarājaḥ | tasya maṇḍukā nāma patnī priyadarśanā   narāntaralolupā | tāṃ caiko naraḥ kṛtasaṃketaḥ saghaṇṭako rātrau gṛhāṅgaṇe   bhuṅkte | tatpatir ghaṇṭāśabdaṃ śṛṇvann ekadā laguḍam ādāya pradhāvitaḥ ṣaṇḍaśaṅkayā |   tataḥ ṣaṇḍaveṣadhārī upapatiḥ kathaṃ bhavitv iti praśnaḥ | śukaḥ |   devikā nāma sakhī maṇḍukāyāḥ patiṃ ghaṇṭāśabdānusāriṇam āgacchantaṃ   dṛṣṭvā jārasya naśyato ghaṇṭālālāṃ haste dhṛtvā taṃ prati jagāda | bhāvuka   kāṃdiśīko vṛṣo naṣṭaḥ | tataḥ sa vyāvṛtya nijapauruṣaṃ patnyai kathayām   āsa | iti kathāṃ śrutvā prabhāvatī suptā |   iti śukasaptatau catuḥṣaṣṭitamī kathā ||  </p>
      <h1 id="65">§ 65</h1>
      <h2 id="186,1">186,1</h2>
      <p>anyadā prabhāvatī śukaṃ pṛcchati | śukaḥ | </p>
      <h2 id="186,2">186,2</h2>
      <div class="lg" style="padding-left: 2em;">
        <span>yujyate gamanaṃ devi tava tatra prabhāvati |</span>
        <span>vetsi ced viṣame vaktuṃ sitavastra ivākulaḥ || 65.1 (= 319) ||</span>
      </div>
      <h2 id="186,4">186,4</h2>
      <p>asti devi janasthānaṃ nāma pattanam | tatra nandano nāma rājā  yathārthaḥ | tatpattane śrīvatso nāma śrāvakaḥ paraṃ maheśvararataḥ | tena   anyadā vārāṇasīṃ nagarīṃ prati prasthitena saśiṣyena pathi gacchatā ekaḥ   śiṣyaḥ māṃsaharaṇāya sthāpitaḥ | anyaśrāvakair dṛṣṭaḥ sa kathaṃ bhavatv iti   praśnaḥ | śukaḥ prāha | yathā sarvaśrāvakā āgatyopaviṣṭāḥ tadāṭṭahāsaṃ   jahasuḥ | pṛṣṭaḥ sarvair jagāda | īdṛśo 'yaṃ śiṣyaḥ | mayoktaṃ māṃ saṃvartata   abuddhyā anena māṃsasya ● ● ● ● | iti kathāṃ śrutvā prabhāvatī suptā |   iti śukasaptatau pañcaṣaṣṭitamī kathā ||  </p>
      <h1 id="66">§ 66</h1>
      <h2 id="187,1">187,1</h2>
      <p>anyadā sā prabhāvatī calitā śukaṃ pṛcchati | śukaḥ | </p>
      <h2 id="187,2">187,2</h2>
      <div class="lg" style="padding-left: 2em;">
        <span>gaccha devi na kartavyo vilambaḥ puṇyakarmaṇi |</span>
        <span>yadi vetsi bhaye kartuṃ subuddhir haṃsarāḍ iva || 66.1 (= 320) ||</span>
      </div>
      <div class="lg" style="padding-left: 2em;">
        <span>asti devi dharāpṛṣṭhe ramyaṃ kṣīṇanarākulam |</span>
        <span>daśayojanavistīrṇaṃ vanaṃ vihagavallabham || 66.2 (= 321) ||</span>
      </div>
      <h2 id="188,3">188,3</h2>
      <p>tatra gavyūtivistīrṇe śītacchāye jalāśayatīrasthite vaṭe śaṅkhadhavalo  nāma haṃsarāṭ sakuṭumbo medinīṃ bhrāntvā dinātyaye śete |   anyadā teṣu haṃseṣu bhramaṇāya gateṣu pāparddhinā jālaṃ baddham | pradoṣāgatāḥ   patitāḥ sarve 'pi kathaṃ mucyante | iti praśnaḥ | śukaḥ | tatas tu   svaṃ kuṭumbaṃ tathā baddhaṃ jñātvā rātrau śaṅkhadhavalaḥ prāha | re re putrā   yadāsau lubdhakaḥ prātar bhūruhaṃ samāruhya yuṣmān avalokayati tadā bhavadbhir   mṛtakalpair ucchvāsaniḥśvāsarahitaiḥ sthātavyam | so 'pi yuṣmān mṛtān   iti jñātvā yadā bhūmau sarvān kṣipati tadā sarvair apy uḍḍīya gantavyam |   iti kṛte lubdhakaḥ prātaḥ samāyayau | tena te mṛtā iti   jñātvā bhūmau kṣiptāḥ tadā te uḍḍīya kāṅkṣitaṃ deśaṃ yayuḥ | iti   kathāṃ śrutvā prabhāvatī suptā |   iti śukasaptatau ṣaṭṣaṣṭitamī kathā ||  </p>
      <h1 id="67">§ 67</h1>
      <h2 id="190,1">190,1</h2>
      <p>anyadā calitā prabhāvatī śukaṃ pṛcchati sma | śukaḥ | </p>
      <h2 id="190,2">190,2</h2>
      <div class="lg" style="padding-left: 2em;">
        <span>atha ced yāsi kāmārtā yāhi bhīru gatā satī |</span>
        <span>plavaṃgama ivātmīyaṃ vaktuṃ vetsi yathāhitam || 67.1 (= 322) ||</span>
      </div>
      <h2 id="190,4">190,4</h2>
      <p>asti puṣpākaraṃ nāma vanam | tatra vanapriyo nāma vāmanavānaraḥ |  sa kadācit samudrāntamaryādājale luṭhantaṃ makaraṃ dṛṣṭvā prāha | mitra   kiṃ jīvitanirviṇṇas tvaṃ yad adya dharābhūmau samāgataḥ | iti vacaḥ śrutvā   makaro 'py āha |  </p>
      <h2 id="190,8">190,8</h2>
      <div class="lg" style="padding-left: 2em;">
        <span>yasya yad vihitaṃ sthānaṃ yasya yad vetanaṃ kṛtam |</span>
        <span>tatraiva ramate cittaṃ tasya nānyatra vānara || 67.2 (= 323) ||</span>
      </div>
      <h2 id="190,10">190,10</h2>
      <div class="lg" style="padding-left: 2em;">
        <p>uktaṃ ca |</p>
        <span>sarvasvarṇamayī laṅkā na me lakṣmaṇa rocate |</span>
        <span>pitṛkramāgatāyodhyā nirdhanāpi sukhāyate || 67.3 (= 324) ||</span>
      </div>
      <div class="lg" style="padding-left: 2em;">
        <span>jaṇaṇījammaṇabhūmiṃ piasaṅgaṃ jīviaṃ dhaṇāsaṃghaṃ |</span>
        <span>pacchimaṇiddāvirikāmiṇiṃ ca dukkhehi muñcanti || 67.4 (= 325) || </span>
        <p>(•)</p>
      </div>
      <h2 id="191,3">191,3</h2>
      <p>tad ahaṃ saphalajanmā saṃvṛttas tvadīyadarśanena | </p>
      <h2 id="191,4">191,4</h2>
      <div class="lg" style="padding-left: 2em;">
        <p>uktaṃ ca |</p>
        <span>sādhūnāṃ darśanaṃ puṇyaṃ tīrthabhūtaṃ hi sādhavaḥ |</span>
        <span>tīrthaṃ phalati kālena sadyaḥ sādhusamāgamaḥ || 67.5 (= 326) ||</span>
      </div>
      <h2 id="191,6">191,6</h2>
      <p>tasmāt sthalotpannaḥ prāṇivargas tu dhanyo yatra bhavādṛśāḥ priyavādino vartante |  iti śrutvā vānara āha | aho makara | tvam adyaprabhṛti me prāṇādhikaṃ   mitram | tvam eva sauhṛdyavacasāṃ vaktā |  </p>
      <h2 id="191,9">191,9</h2>
      <div class="lg" style="padding-left: 2em;">
        <p>uktaṃ ca |</p>
        <span>yataḥ satāṃ saṃnatagātri saṃgataṃ manīṣibhiḥ sāptapadīnam ucyate || 67.6 ||</span>
      </div>
      <h2 id="191,10">191,10</h2>
      <p>ity uktvā punaḥ prāha | mitra tvam adyātithir asmākaṃ bhava | iti bhaṇitvā  amṛtasadṛśāni pakvaphalāni dadau | tataḥ prabhṛti pratidinaṃ kadalīphalāni   yacchati | makaro 'pi nijadayitāyā arpayati | sā ca patiṃ   tatphalavṛttāntaṃ pṛcchati | sa ca sarvaṃ yathāsthitaṃ nivedayati | tataḥ sā   garbhānubhāvataś cintayām āsa | yo vānaro nityam īdṛśāni phalāni bhuṅkte   tasyaurasyaṃ māṃsam amṛtopamaṃ syāt | iti vicintya patiṃ prāha | mama   garbhānubhāvato vānarahṛdayapiśitabhakṣaṇe dohado vidyate | tad yadi pūrayasi   tadā jīvāmi | anyathāsaṃśayaṃ mama mṛtyur bhaviṣyati | iti śrutvā   dayitāgrahāc ca samudrataṭam āgatya vānaraṃ prāha | mitra tvadīyabhrātuḥ priyā   tvām ākārayati | asmadīyo gṛhopacāro vilokanīyaḥ | ity uktvā   viśvāsya pṛṣṭhe cāropya pracalitaḥ | vānaras taṃ gacchantaṃ śaṅkitaḥ prāha |   tatra gatena mayā kiṃ vidheyam | ity ākarṇya makareṇa cintitam | vānaro   'sau tasmāt sthānān mayā nītaḥ katham ambhonidhitaṭaṃ yāsyati tasmāt   kathayāmi | ity avadhārya yathāsthitaṃ jagāda | tato vānaraḥ kathaṃ   bhavatv iti praśnaḥ | śukaḥ | vānaraḥ prāha | bho makara | tarhi tvaṃ māṃ   tatra vṛthā nayasi yato 'haṃ hṛdayahīno bhavāmi | mama hṛdayaṃ mama   pārśve nāsti | makaraḥ | kva muktaṃ tvayā | vānaraḥ | mitra kiṃ na   śrutaṃ tvayā |  </p>
      <h2 id="193,5">193,5</h2>
      <div class="lg" style="padding-left: 2em;">
        <span>sarvadodumbare vṛkṣe hṛdayaṃ vaṭabhūruhe |</span>
        <span>cittam asti gṛhītvā tad āgacchāmi punar jalam || 67.7 (= 327) ||</span>
      </div>
      <h2 id="193,7">193,7</h2>
      <p>ity ukte tadā makaro mūrkhaḥ samudrāntam āyayau | vānaro 'pi tatpṛṣṭhataḥ  samuttīrya śākhinam ārohati sma | tato makaraṃ jagāda | gaccha gaccha |   nāhaṃ bhāvadṛśair atrastho gṛhītuṃ śakyaḥ |  </p>
      <h2 id="193,10">193,10</h2>
      <div class="lg" style="padding-left: 2em;">
        <span>jalajantucarair nityaṃ jalamārgānusāribhiḥ |</span>
        <span>sthalajaiḥ saṃgatir na syāt dhruveti munibhāṣitam || 67.8 (= 328) ||</span>
      </div>
      <h2 id="194,1">194,1</h2>
      <p>iti nirbhartsito vānareṇa makaraḥ svagṛhaṃ yayau | </p>
      <h2 id="194,2">194,2</h2>
      <div class="lg" style="padding-left: 2em;">
        <p>uktaṃ ca |</p>
        <span>utpannā yuktikāryeṣu buddhir yasya na hīyate |</span>
        <span>sa eva tarate durgaṃ jalānte vānaro yathā || 67.9 (= 329) ||</span>
      </div>
      <h2 id="194,4">194,4</h2>
      <p>iti kathāṃ śrutvā prabhāvatī suptā |  iti śukasaptatau saptaṣaṣṭitamī kathā ||  </p>
      <h1 id="68">§ 68</h1>
      <h2 id="194,6">194,6</h2>
      <p>athānyedyuḥ śukaṃ prāha prabhāvatī | śukaḥ | </p>
      <h2 id="194,7">194,7</h2>
      <div class="lg" style="padding-left: 2em;">
        <span>yāhi devi sukhaṃ bhuṅkṣva yadi te 'sti sahāyinī |</span>
        <span>vitarkasadṛśī kāle viṣame varavarṇini || 68.1 (= 330) ||</span>
      </div>
      <h2 id="194,9">194,9</h2>
      <p>asti vidyāsthānaṃ nāma grāmaḥ brāhmaṇānām | tatra keśavo brāhmaṇaḥ |  tena ca snānāya gatena taṭāke ramyā vaṇikputrī dṛṣṭā | sa ca tāṃ   rantum icchati | anyadā tayā prokto dvijaḥ snānād utthitaḥ | yat tvaṃ mama   śirasi dvitīyaṃ ghaṭam āropaya | atas tena ghaṭam āropayatā tasyā oṣṭhaś cumbitaḥ |   sa ca tathā kurvan patinā dṛṣṭaḥ | nīto rājakulaṃ kathaṃ mucyatām |   iti praśnaḥ | uttaraṃ | śukaḥ prāha | atha tanmitraṃ vitarko   nāma | sa ca tatsamīpam āgagatyedam abravīt | mitra tvayā rājakulagatena   vacacety eva vākyaṃ jalpanīyaṃ nānyat | tathā kṛte ca mantriṇoktam |   nāyaṃ doṣabhāk | prakṛtir evaṃvidhaivāsya | tenaiva cottareṇa loke sādhutāṃ   gato vitarkasāhāyikabuddhyā | yadi tvam api tathā jānāsi tadā   gaccha | iti kathāṃ śrutvā prabhāvatī supta |   iti śukasaptatau aṣṭaṣaṣṭitamī kathā ||  </p>
      <h1 id="69">§ 69</h1>
      <h2 id="196,1">196,1</h2>
      <p>anyadā prabhāvatī śukaṃ pṛcchati | śukaḥ prāha | </p>
      <h2 id="196,2">196,2</h2>
      <div class="lg" style="padding-left: 2em;">
        <span>kuru jāraṃ viśālākṣi vijāraṃ kuruṣe yadi |</span>
        <span>yathā vejikayā pūrvam ardhasnāte patau kṛtam || 69.1 (= 331) ||</span>
      </div>
      <h2 id="196,4">196,4</h2>
      <p>asti sthānaṃ kalāsthānaṃ nāma | tatraiko vaṇiksutaḥ | tasya bhāryā ca  vejikā nāmātivallabhā | anyadā ca taṃ bhartāraṃ snāpayantī upapatiṃ   pūrvakṛtasaṃketaṃ pathi gacchantaṃ dṛṣṭvā nātra pānīyaṃ pracuram iti miṣāntaraṃ   kṛtvā pānīyānayanavyājād gṛhān nirgatā jāreṇa sākaṃ bahukālaṃ ca sthitā |   tato 'rdhasnātaṃ patiṃ muktvā tathā sthitā kim uttaraṃ karotv iti praśnaḥ |   uttaram | śukaḥ | tataḥ sā jāreṇa bhuktā svapativañcanaṃ vicintyātmānaṃ   kūpe cikṣepa | tataḥ kolāhalaḥ saṃvṛttaḥ | kūpe kāpi varākī patitāstīti   pravādaḥ saṃjātaḥ | tena tatpatis tadvacanaṃ śrutvā vyacintayat | nūnaṃ   sā matpatnī kūpe patitā bhaviṣyati | iti drutaṃ gatvāvalokayām āsa |   tatas tāṃ kūpād ākṛṣyānīyāmānayat | iti kathāṃ śrutvā prabhāvatī suptā |   iti śukasaptatau ekonasaptatitamī kathā ||  </p>
      <h1 id="70">§ 70</h1>
      <h2 id="197,8">197,8</h2>
      <p>etāvatīnāṃ kathānāṃ paryante tadbhartā madano deśāntarād āgataḥ | tasmiṃś  cāgate sā tathaiva tasmin snehalābhūt | śuka eva mandaṃ mandaṃ paṭhati |  </p>
      <h2 id="197,10">197,10</h2>
      <div class="lg" style="padding-left: 2em;">
        <span>anurāgo vṛthā strīṣu strīṣu garvo vṛthā tathā |</span>
        <span>priyo 'haṃ sarvadā hy asyā mamaiṣā sarvadāpriyā || 70.1 (= 332) ||</span>
      </div>
      <h2 id="198,2">198,2</h2>
      <p>paraṃ madano na śṛṇoti | upahāsya tadā caivaṃ vadati | yaḥ kaścid dhitaṃ  vākyaṃ śṛṇoti karoti ca sa paratreha ca śarmabhāg bhavati | iti muhur   muhuḥ paṭhitaṃ madanaḥ śrutvā pṛcchati | tataḥ sā svayam eva śaṅkitā   kathayati |  </p>
      <h2 id="198,6">198,6</h2>
      <div class="lg" style="padding-left: 2em;">
        <p>uktaṃ ca |</p>
        <span>sarvatra śucayo dhīrāḥ sukarmabalagarvitāḥ |</span>
        <span>kukarmabhayasaṃtrastāḥ pāpāḥ sarvatra śaṅkitāḥ || 70.2 (= 333) ||</span>
      </div>
      <h2 id="198,8">198,8</h2>
      <p>āryaputra tvam eva vandyo yasya veśmani trivikramānītayugamadhyād ekaḥ śukaḥ  sarveṣāṃ lokānāṃ hitabhāṣako 'tra bandhupitṛsthānīyo viśeṣato mama |   yathā yathā sā śukaṃ stauti tathā tathā śuko lajjati |  </p>
      <h2 id="199,1">199,1</h2>
      <div class="lg" style="padding-left: 2em;">
        <p>uktaṃ ca |</p>
        <span>baü jaï māraï macchalī to uṇṇaü karei |</span>
        <span>sīhu ju māraï matta gaa ṇahacampiā dharei || 70.3 (= 334) || </span>
        <p>(•)</p>
      </div>
      <h2 id="199,3">199,3</h2>
      <p>tato madanas tad vacanaṃ śrutvāha | kiṃ tava śukenopakṛtam | katham īdṛgguṇo  'sau jātaḥ | sā prāha | svāmin | satyasya vāco vaktā śrotā   ca na labhyate |  </p>
      <h2 id="199,6">199,6</h2>
      <div class="lg" style="padding-left: 2em;">
        <p>uktaṃ ca |</p>
        <span>sulabhāḥ puruṣā rājan satataṃ priyavādinaḥ |</span>
        <span>apriyasya tu pathyasya vaktā śrotā ca durlabhaḥ || 70.4 (= 335) ||</span>
      </div>
      <div class="lg" style="padding-left: 2em;">
        <span>mahilā capalā svāmin niḥsnehā guṇavarjitā |</span>
        <span>kuvikalpā tanuprajñā yathoktaṃ satyam eva tat || 70.5 (= 336) ||</span>
      </div>
      <div class="lg" style="padding-left: 2em;">
        <span>manyate sukṛtaṃ naiva patiputraparāṅmukhī |</span>
        <span>pūrvasnehamayī mṛdvī kṛtakāryātiniṣṭhurā || 70.6 (= 337) ||</span>
      </div>
      <h2 id="200,1">200,1</h2>
      <div class="lg" style="padding-left: 2em;">
        <p>uktaṃ ca |</p>
        <span>kurvanti tāvat prathamaṃ priyāṇi yāvan na jānanti naraṃ prasaktam |</span>
        <span>jñātvā ca taṃ manmathapāśabaddhaṃ grastāmiṣaṃ mīnam ivoddharanti || 70.7 (= 338) ||</span>
      </div>
      <div class="lg" style="padding-left: 2em;">
        <span>samudravīcīva calasvabhāvāḥ saṃdhyābhrarekheva muhūrtarāgāḥ |</span>
        <span>striyaḥ kṛtārthāḥ puruṣaṃ nirarthaṃ niṣpīḍitālaktakavat tyajanti || 70.8 (= 339) ||</span>
      </div>
      <div class="lg" style="padding-left: 2em;">
        <span>saṃmohayanti madayanti viḍambayanti nirbhartsayanti ramayanti viṣādayanti |</span>
        <span>etāḥ praviśya hṛdayaṃ sadayaṃ narāṇāṃ kiṃ nāma vāmanayanā na samācaranti || 70.9 (= 340) ||</span>
      </div>
      <h2 id="200,9">200,9</h2>
      <p>svāmin | tvayi proṣite mayā kaṃcit kālaṃ tvadviyogaḥ soḍhaḥ | paścāc ca  kusakhīsaṃgatā | puruṣāntaraṃ rantukāmayā mayā gamanavighātinī sārikā   hatā | anena śukena tu vacanaprapañcena saptati dināni sthāpitāham |   ato mayā karmaṇā pāpaṃ na vihitaṃ manasā tu kṛtam |   adyaprabhṛti tvaṃ mama jīvanamaraṇasvāmī | iti śrutvā madanaḥ śukaṃ   pṛcchati | sa āha |  </p>
      <h2 id="201,3">201,3</h2>
      <div class="lg" style="padding-left: 2em;">
        <span>prayojanam avijñāya jñātvā cātha manīṣiṇā |</span>
        <span>sahasaiva na vaktavyam acintyo vidhinirṇayaḥ || 70.10 (= 341) ||</span>
      </div>
      <div class="lg" style="padding-left: 2em;">
        <span>vihivihiaṃ cia laddhaṃ piasaṃgo jīviaṃ dhaṇaṃ dhaṇṇaṃ |</span>
        <span>juttaṃ savvaṃ jaṇavaaṇaṃ viaṇaviḍambaṇā ṇihilā || 70.11 (= 342) || </span>
        <p>(•)</p>
      </div>
      <h2 id="201,7">201,7</h2>
      <p>svāmin | yady api kathayituṃ na yujyate tarhi śṛṇu | </p>
      <h2 id="201,8">201,8</h2>
      <div class="lg" style="padding-left: 2em;">
        <span>mūrkhāṇāṃ madyapānāṃ ca nārīṇāṃ rogiṇām api |</span>
        <span>svāmin kāmāturāṇāṃ ca khinnānāṃ kopināṃ tathā || 70.12 (= 343) ||</span>
      </div>
      <div class="lg" style="padding-left: 2em;">
        <span>mattapramattabhīrūṇāṃ kṣudhārtānāṃ viśeṣataḥ |</span>
        <span>sukṛtaṃ skhalitaṃ cāryā na gṛhṇanti kṣamānvitāḥ || 70.13 (= 344) ||</span>
      </div>
      <h2 id="201,12">201,12</h2>
      <div class="lg" style="padding-left: 2em;">
        <p>uktaṃ ca bhārate |</p>
        <span>daśa dharmaṃ na jānanti dhṛtarāṣṭra nibodha tān |</span>
        <span>mattaḥ pramatta unmattaḥ śrāntaḥ kruddho bubhukṣitaḥ |</span>
        <span>tvaramāṇaś ca lubdhaś ca bhītaḥ kāmī ca te daśa || 70.14 (= 345) ||</span>
      </div>
      <h2 id="202,2">202,2</h2>
      <p>asyāś ca kukṛtaṃ kṣamyatām | atrārthe nāsyā doṣaḥ | kusakhīsaṅgād idam | </p>
      <h2 id="202,3">202,3</h2>
      <div class="lg" style="padding-left: 2em;">
        <p>uktaṃ ca |</p>
        <span>asatāṃ saṅgadoṣeṇa sādhavo yānti vikriyām |</span>
        <span>duryodhanaprasaṅgena bhīṣmo goharaṇe gataḥ || 70.15 (= 346) ||</span>
      </div>
      <div class="lg" style="padding-left: 2em;">
        <span>vidyādhareṇa tanayā bhuktā rājñaḥ purā chalāt |</span>
        <span>patināpi subhuktāpi nirdoṣeti vicāritā || 70.16 (= 347) ||</span>
      </div>
      <h2 id="202,7">202,7</h2>
      <p>śukaḥ kathāṃ madanāgre kathayām āsa | asti jagatītale malayo nāma  parvataḥ | tasya śṛṅge manoharaṃ nāma gandharvapuram | tatra madano nāma   gandharvaḥ | tasya bhāryā ratnāvalī | tayoḥ sutā madanamañjarī | tasyā   rūpasaṃpadaṃ dṛṣṭvā devo vā dānavo vādhomukho muhyati | na ko 'pi   tadanurūpo varo labhyate yasya sā dīyate | athānyadā nāradaḥ samāyātaḥ |   so 'py asyā rūpam avalokya mūrcchitaḥ sakāmo 'bhūt | paścāl labdhasaṃjñena   ṛṣiṇā sā śaptā |  </p>
      <h2 id="203,4">203,4</h2>
      <div class="lg" style="padding-left: 2em;">
        <p>uktaṃ ca |</p>
        <span>taruṇī ramaṇī ratiramyatarā pramadā sukhadā ca sadā samadā |</span>
        <span>yadi sā subhagā hṛdaye nihitā kva jayaḥ kva ● ● ● ● ● || 70.17 (= 348) ||</span>
      </div>
      <h2 id="203,6">203,6</h2>
      <p>yad etasyā rūpe dṛṣṭe me smarajvaro jātaḥ tad iyaṃ śīlaviḍambanāṃ prāpsyate |  tato rājā praṇamya prāha | svāmin prasanno bhūtvā prasādaṃ kuru |   nārada āha | nāsyāḥ śīlakhaṇḍane doṣo bhaviṣyati na ca pativirahaḥ |   meruparvate vipulāpurīnivāsī kanakaprabho nāma gandharvaḥ | sa   tava putryā varo bhaviṣyati | ity uktvā nārado yayau | tato munivacanena   tena gandharveṇa sodvāhitā | so 'nyadā tāṃ muktvā kailāsaṃ yayau |   sāpi tadviyogārtā śilāpaṭṭe luṭhantī vastrādirahitā kenacid vidyādhareṇa   rūpātiśayam avalokya saṃyogārthaṃ prārthitā | sā taṃ na vāñchati |   tatas tena tadbhartur gandharvarūpaṃ kṛtvā sā bhuktā | tataḥ kālakrameṇa tasyā   bhartā gṛham āgataḥ | tāṃ suratasukhasaṃtuṣṭām apaśyat | paropabhuktadeheyam   iti tāṃ duṣṭāṃ matvā sāvaśyaṃ vadhyeti niścitya caṇḍikālayaṃ yayau |   yāvat tadagrato mārayati tāvad anayā phūtkṛtam | svāmini mama tvayā   varo datto yat tava gandharvacakravartī putro bhaviṣyati | tat kathaṃ putramukham   adṛṣṭvā vipatsye | evaṃ vilapantyās tasyāḥ puratas tāṃ prati devī prāha |   he gandharvavīra nāsyāḥ ko 'pi doṣaḥ | kiṃ tu vidyādhareṇeyaṃ tvadīyarūpam   ayena māyayā bhuktā | tato 'jānantyā asyā na doṣaḥ | anyac ca   muniśāpo vidyate | tata idaṃ saṃjātam | śāpavṛttāntaś ca niveditaḥ |   tato munivacanād iyaṃ nirdoṣā tvayā grāhyā | iti gaurīvacanaṃ śrutvā   sa niḥśaṅkaṃ tayā saha svasthānaṃ gatas tathaiva sukhito 'bhūt | tato vaṇikputra   yadi madvacaḥ pramāṇaṃ tadainām aduṣṭāṃ prati prasādaṃ kartum arhasi |   iti kīravacanān madanenānugṛhītā | tato haridatto 'pi putrāgamanatuṣṭo   mahotsavaṃ cakāra | tasmin mahotsave divyamālā patitā | taddarśane   śukasārikātrivikramāṇāṃ śāpamokṣāt svargagamanaṃ babhūva | madano 'pi   priyayā prabhāvatyā saha sukhāni bhuṅkte |   iti śukasaptatiḥ samāptā ||  </p>
    </div>
  </body>
</html>
