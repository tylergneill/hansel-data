<I,1>

{0}

[I,1,i]

namo buddhāya ॥

[I,1,ii]

	jayati sugataḥ kṛpātmā dharmo nairyāṇikaḥ sadā jayati /
	sakalatribhuvanapūjyaḥ prathitaguṇo jayati cāryagaṇaḥ //
	param anugṛhṇanprāptaiḥ parato 'pi hi vastubhiḥ satāṃ ślāghyaḥ /
	labdhair anyamatair api tatkartuṃ parahitaṃ yuktam //
	tad atīva viprakīrṇānyācāryāṇāṃ matānyaśaknuvataḥ /
	ālocayituṃ samyagjanasya matto 'pi mandamateḥ //
	āhṛtya dharmakīrter anyeṣāṃ caiva khalu matāt kiñcit /
	tad darśitayā ca diśā svayam abhyūhya prayatnena //
	udbhāvitārthatattvasvāduraso 'yaṃ mayopakārāya /
	diṅnāganītiśāstravyākhyānakarambakaḥ kriyate //

{1.1}

[I,1,iii]

pramāṇabhūtāyetyādi । yathā —
	tvaṃ merus tvaṃ samudro 'si nātha tvaṃ kalpapādapaḥ /
	tvaṃ suvaidyaḥ pradīpas tvaṃ tvam eva paramaḥ plavaḥ //
<I,2>
ity atrevaśabdaprayogam antareṇāpi tadartho gamyate, tathehāpīti bhagavān pramāṇam iva pramāṇam । yathā hi pratyakṣādipramāṇaṃ puruṣārthopayogino 'nadhigatasyārthasya prakāśakam avisaṃvādakaṃ ca, tathā bhagavān api yatra paraḥ puruṣārthaḥ pratibaddhaś caturāryasatyalakṣaṇe tattve tadviṣayaṃ jñānam āsādya niḥśreyasārthināṃ tasyānadhigatasya prakāśako 'visaṃvādakaś ca । tasmāt pramāṇasādharmyāt pramāṇam । bhūto jātaḥ, utpanna ity arthaḥ । bhūtavacanam abhūtasya nityasyeśvarādeḥ pramāṇasya paraparikalpitasya pratiṣedhārtham । pramāṇaṃ cāsau bhūtaś ceti pramāṇabhūtaḥ, tasmai pramāṇabhūtāya ॥

[I,2,i]

nanu ca dvitīyayātra bhavitavyam, yathāsyaiva vivaraṇe — evaṅ guṇaṃ śāstāraṃ praṇamyeti । satyam, śiṣṭaprayogānusāritvād vivakṣāyā yadā karmakārakaṃ vivakṣyate । yadā tu prārthanādhyavasāyakriyābhyām āptum iṣṭamatvāl labdhakarmavyapadeśayā praṇatikriyayābhipreyamāṇasya sampradānatvaṃ vivakṣyate, tadā caturthyeva nyāyyā । yathā tathiva prāptakarmasañjñena śayanenābhipreyamāṇatvātpatyuḥ sampradānavivakṣāyāṃ patye śeta ity atra caturthyeva bhavati । tathehāpīty adoṣaḥ ॥

[I,2,ii]

jagaddhitaiṣiṇa iti । jagad dhitaṃ heyopādeyayoḥ sābhyupāyayor ātyantike hānopādāne, tadeṣaṇaśīlāya । praṇamyeti manovāl lāyaiḥ praṇāmaṃ kṛtvā । asya ca <I,3> samuccayaḥ kariṣyata ity anena sambandhaḥ । etena praṇāmataḥ pūjā jihitā ॥ śāstra iti । iṭo 'trābhāvaḥ, tṛntṛcau śaṃsikṣadādibhyaḥ sañjñāyāṃ cāniṭau । bahulam anyatrāpīti vacanāt । duḥkhakṣayopāyopadeśaḥ śāsanam । tasya kartā śāstety ucyate phalāv asthāyām । iha tu tasyaiva śāsanasya hetau mārgābhyāse phalopacārācchāsanaśabdo vartate । tacchāsanaṃ kurvan bhagavān bodhisattvāvasthāyāṃ śastṛśabdenoktaḥ ॥

[I,3,i]

sugatāyeti । suṣṭhu gataḥ prāptaḥ sarvathā sarvapraheyaprahāṇam iti sugataḥ ॥ tāyina iti । tāyate 'neneti tāyaḥ । sa punaḥ svadṛṣṭamārgopadeśaḥ । so 'syāstīti tāyī ॥

[I,3,ii]

sarvaprekṣāpūrvakāriṇāmārambhasya prayojanena vyāptatvāt tan nivartamānam ārambham api nivartayati । tac cāsya nāsti । tasmān nārabdhavyam idam । yasya prayojanaṃ nāsti, na tat prekṣāvatārabdhavyam । tad yathānanuṣṭheyaviṣayajñānaparīkṣaṇam upadeṣṭari । nāsti cāsya tat । vyāpakānupalambhaḥ । asyāsiddhim udbhāvitum āha — pramāṇasiddhyā iti । pramāṇasiddhiḥ pramāṇavyutpattiḥ । tadartham idam । tasmād ārabdhavyam । yat saprayojanam, tat prekṣāvatārabdhavyam । tad yathānuṣṭheyaviṣayajñānaparīkṣaṇam upadeṣṭari । saprayojanaṃ cedam । svabhāvaḥ ॥

<I,4>

[I,4,i]

yadi tarhy etad artham idam ārabhyate, nārabdhavyam, pramāṇasiddher nyāyamukhādinaiva svamatena tvayā prāg eva sādhitatvāt । yat sādhitam, na tat siddhaye prekṣāvatārambhaḥ kartavyaḥ । tad yathā sādhitasyaudanasya । sādhitā ca pramāṇasiddhiḥ । vyāpakaviruddhaḥ । asya nirāsāyāha — svamatād viprasṛtād iti । hetāv iyaṃ pañcamī । prasṛtaṃ prasaraṇaṃ vistara iti yāvat । punas tantreṇāvṛtter anekaśakter vāsyaivāyam aparo 'rthaḥ । sarve gatyarthā jñānārthā iti sṛtam avagamaḥ parijñānam । prakṛṣṭaṃ sṛtaṃ prasṛtam । vigataṃ prasṛtaṃ yataḥ, tad viprasṛtam । svamataṃ nyāyamukhādivigataprasṛtapramāṇavyutpattikam । tathā hi tatra pratyakṣaṃ kalpanāpoḍham ity asya pratyakṣalakṣaṇasya nāpavādaḥ kṛtaḥ । tataś ca dvicandrādijñānasyāpi pratyakṣatāprasaṅgaḥ । vigatavistaraṃ ca tatsaṅkṣiptam । tena ya evoddhaṭitajño diṅmātradarśanenāpy anuktam abhyūhitum arthaṃ samarthaḥ, tasyaiva vyutpattir bhavati, netarasya । tathā hi tatraiva mukhamātram idaṃ sadarthanīter ityādeḥ ślokasya pūrvārdhena sudhiya eva saṅkṣiptarucer upakārāyedaṃ kṛtam iti sūcitam, kusṛtīr ityādinā tūttarā<I,5>rdhena netareṣāmanenānugraho bhavatīti । tīrthyatarkabhramitā mandadhiyo vistareṇa pratipādyāḥ kṛsṛtīr apavidhya katham arthatattvabhājaḥ syuḥ, naivetyarthagateḥ । kathaṃśabdena hy atrāsambhavo dyotyate । ye tūddhaṭitadhīviṣayam āsaṃsārthaṃ vyācakṣate — kathaṃ nāmoddhaṭitadhīviṣāḥ kumārgamapāsya tīrthyatarkabhramitā bhūyāsūr arthatattvabhāja iti, teṣāṃ tad ayuktam । sthavīyāṃso hi doṣās tīrthyatakārṇāṃ te tathāvidhaiḥ sukham evopalakṣyante । ye 'nuktam api nāma duravabodham arthaṃ diṅmātradarśanena svayam utprekṣituṃ kṣamāḥ, te sūpalakṣyasthūlataradoṣais tīrthyatarkair unmārgeṇa tīyanta ity asambhāvanīyam etat । tad evam evaṃvidhaṃ yataḥ svamatam, na tena sarveṣāṃ pramāṇavyutpattiḥ kṛtā । tasmāt svamatāt saṅkṣiptād akṛtaprakṛṣṭapramāṇavyutpatter hetor mandadhiyām api vastararucīnām upakārāya sotsargaḥ sāpavādaḥ savistaraḥ prakṛṣṭaḥ pramāṇavyutpattaye pramāṇasamuccayaḥ kariṣyate ॥

[I,5,i]

tat kiṃ tatraiva nyāyamukhādāv ekaikasmin prakaraṇe 'paragranthaprakṣepeṇa samuccayaḥ kariṣyata iti praśnāvasara āha — ihaikata iti । ihāsminn ekasmin prakaraṇe sukhāvabodhārthaṃ samuccayaḥ kariṣyate । viprakīrṇo hi granthaḥ prakaraṇabhedena na sukham ālocayituṃ śakyate । ekata ityādyāditvāt tasiḥ । tathā hi śiṣṭaprayogaḥ carakasaṃhitāyām —
<I,6>
	yānīha karmāṇyuktāni visarpāṇāṃ praśāntaye /
	ekatas tāni sarvāṇi raktamokṣaṇam ekataḥ //
iti ॥

[I,6,i]

atreti śloke । bhagavata iti bhagaśabdo 'yam aiśvaryādiṣu vartate, yathoktam —
	aiśvaryasya samagrasya vairyasya yaśasaḥ śriyaḥ /
	jñānasyātha prayatnasya eṇṇāṃ bhaga iti śrutiḥ //
iti । etac ca samagraṃ tathāgata evāstīti sa eva bhagavān । māracatuṣṭayaṃ vā bhagnavān iti bhagavān nair uktena vidhinā । tasya stotrābhidhānam । stūyate 'neneti stotraṃ sadbhūtaguṇodbhāvanavacanama । abhidhānam iha vivakṣitasyārthasya śabdena pratyāyanam abhisaṃhitam । stotreṇābhidhānaṃ stutipadena guṇavattayā prakāśanam ity arthaḥ । kena guṇena tathāprakāśanam ity āha — pramāṇabhūtatveneti । sa punar guṇaḥ kena hetunety āha — hetuphalasampattyeti । hetuphalayoḥ sampattiḥ prakarṣaḥ, tena hetunā । yat pramāṇabhūtatvam asādhāraṇo guṇaḥ, tena karaṇena hetunā vā stotrābhidhānam, stutipadena bhagavato guṇavattayā śrotṛbhyaḥ pratipādanam iti yāvat ॥

<I,7>

[I,7,i]

tatpunaḥ kim artham ity āha — prakaraṇādau gauravotpādanārtham iti । kathaṃ punar bhagavataḥ stotrābhidhānena prakaraṇārambhe gauravaṃ bhavati । yataḥ satsvapyanyeṣu guṇeṣu prāmāṇyena guṇena stuvataitat sūcitam ācāryeṇa — yad etat pratyakṣādipramāṇalakṣaṇam, tad bhagavad upadeśād eva siddham, nedānīṃ savayam utprekṣya mayā vyavasthāpyata iti । ata evābhidharme 'py uktam ity uktam । yuktaṃ tāvat pratyakṣasya tataḥ siddhiḥ, tadupadeśadarśanāt । anupadiṣṭasya tv anumānasya katham । tasyāpi prayogadarśanād vihitam eva lakṣaṇaṃ gamyate । yathā yat kiñcit samudayadharmakam, tan nirodhadharmakam ity ādayo 'numānaprayogā bhagavato dṛśyante । katham evam ucyamāne 'numānasya lakṣaṇam uktaṃ bhavati । yasmād anumānasyāśrayo 'vinābhāvi liṅgam । anena ca prayogena sādhyena nirodhenotpādasya liṅgasya sphuṭam evāvinābhāva ukto bhagavatā । ato 'numānalakṣaṇam api bhagavad upadeśād eva siddham । tasmād bhagavad upadeśāsiddhapramāṇalakṣaṇānuvidhāyy etat prakaraṇam iti jātaniśccayānāṃ prasiddhaśāstṛkāṇāṃ tatra gauravaṃ jāyate । tataś cādyatya śravaṇādau pravartante ॥

[I,7,ii]

atha vātra prakaraṇādau bhagavataḥ stotrābhidhānaṃ stutye bhagavati gauravotpādanārtham । katham anena tatra gauravaṃ jāyate । yasmād anena ślokena sopapattaikaṃ pramāṇabhūtatvaṃ bhagavato guṇa udbhāvitaḥ, tasmāt prāg aprasiddhaśāstṛkā<I,8>ṇām api tatra gauravam utpadyate, kiṃ punar itareṣām । tad gauravāc copacitapuṇyasambhārāṇāṃ prakaraṇodgrahaṇāya pravṛttānāṃ na vinayakāḥ prabhavantīti tad gauravam api saprayojanam eva ॥

[I,8,i]

nanu ca kaiś cittathāvidhapuruṣapratiṣedhāya puruṣatvādisādhanānīkaṃ prayuktam । tat kathaṃ tatra stotrābhidhānena gauravaṃ bhavati । yatas tadagamakam, pratikṣepasāmānyasādhanayor asambhavāt । na hy atīndriyeṣv atad darśinaḥ pratikṣepaḥ sambhavati, satām apy eṣām ajñānāt, ata eva virodhāsiddher avirodhinā ca sahabhāvāvirodhāt । nāpītarapuruṣasāmānyasiddhiḥ, viśeṣāsambhavasya jñātum aśakyatvāt, īdṛśeṣu cānupalabdher hetutvāyogāt, puṃstvādisāmānye 'pi kasyacin medhāder guṇaviśeṣasya darśanāt tadvat sati saṃskāre 'nyasyāpi sambhāvāt sambhavadviśeṣe ca sāmānyāsiddheḥ । tasmāc cheṣavad anumānam etat, vyatirekasya sandehād asamartham adarśane 'pi vipakṣavṛtteḥ । na ca tasya tathāvidhajñālakṣaṇaṃ prāmāṇyam asambhāvanīyam, tatsādhanānuṣṭhānasambhavāt । yo yat sādhanam avipa<I,9>rītam anutiṣṭhati, tasya sambhavati tatprāptiḥ । tad yathārogyasādhanam aviparītam anutiṣṭhavāṃś ca bhagavān । svabhāvaḥ ॥

[I,9,i]

yat sādhanānuṣṭhānāc ca prāmāṇyaprāptiḥ sambhavati, tad darśayann āha — tatra heturāśayaprayogasampad iti । āśayaṃ darśayati — āśayo jagaddhitaiṣiteti । sā punaḥ sakalajagadātyantikaduḥkhaviyogaprārthanākārānalpakalpābhyāsena sātmībhūtā karuṇā । śloke jagaddhitaiṣiṇa ity anena darśitā । tadyogād dhi jagaddhitaiṣī bhavati । abhyāsāc ca sātmībhāvas tasyāḥ sambhavati । ye manoguṇāḥ, te 'tyantābhyāsasambhave sati sātmībhavanti, śrotriyajoṭiṅganair ghṛṇyavat । manoguṇaś ca karuṇā । svabhāvaḥ । sa tayā parārthaṃ prati preryamāṇaḥ svayam asākṣāt kṛtya na pāryate parebhyo deśayituṃ duḥkhapraśamopāya iti svaduḥkhoparamopāyabhāvanārthaṃ tāvat prayujyata iti darśayann āha — prayogo jagacchāsanād ityādi । yasya yatra dayā, sa tayā yathā tasyārtho bhavati tathā prayujyate, yathā mātuḥ putre dayā, sā ca yathā tasyārtho bhavati tathā prayujyate । āsīc ca bhagavato jagati dayā । svabhāvaḥ । jagacchāsanaṃ mukhyaṃ svadṛṣṭaduḥkhopaśamopāyopadeśaḥ । iha tu kāraṇe kāryopacāraṃ kṛtvopāyābhyāso jagacchāsanaśabdonoktaḥ, tasya sattvaśāsanayogyopāyatvena tad anyopāyābhyāsād viśiṣṭatvajñāpanārtham ॥

<I,10>

[I,10,i]

jagacchāsanād iti lakṣṇahetur ayam । tena yathā kāṭhinyāt pṛthivīty ukte kāṭhinyasvabhāvā pṛthivīti gamyate, tathā jagacchāsanāc chāstṛtvam ity ukte tatsvabhāvaṃ śāstṛtvam iti । sa pañcopādānaskandhalakṣaṇaṃ duḥkhaṃ kādācit katvena hetunānityam । ata eva cānityahetukam । śakyam etad dhetukṣayeṇa kṣapayityuṃ nidānakṣayeṇa vyādhir iva nānyatheti ca niścitya ko 'sya hetur iti vicārayan duḥkhahetum ātmasnehavatastṛṣṇām eva prādhānyenaivam avagatavān । yo 'nanyasatvaneyas yābhir atipūrvako hīnasthānaparigrahaḥ, sa ātmasnehavato duḥkhasukhatyāgāptivāñ chāpūrvakaḥ । tad yathā makṣikāṇām abhiratipūrvako 'śucisthānaparigrahaḥ । ananyasattvaneyas yābhir atipūrvakaś ca garbhādihīnasthānaparigrahaḥ prāṇina iti kāryam । saiva ca tṛṣṇā prādhānyena śāstre samudayasatyam ity ucyate । prādhānyaṃ punas tatsamutthāpitaprayatnavaśenotpattideśagamanād ānantaryāc ca । saty api hy ajñāne vāñ chāntareṇa pravṛtter asambhavāt karmaṇo 'pi tṛṣṇaiva pradhānam । tathā hi sad api karma yāvad avidyāpaṃ svavacchāditaṃ na bhavati tṛṣṇāsrehābhiṣyanditaṃ ca, na tāvat phalavad bhavati, yathārhatām । tatas tasyā api tṛṣṇāyā<I,11>s tadanyeṣāṃ ca doṣāṇām ātmadarśanam eva prabhavam evaṃ vyavasitavān । na hi nāhaṃ na mameti paśyataḥ parigraham antareṇa kvacit snehaḥ, na cāsnehavataḥ kvacid dveṣaḥ, ātmātmīyānuparodhiny uparodhapratighātini ca tadabhāvāt । tatsamānajātīyābhyāsajamātmadarśanam ātmīyasrehaṃ prasūte, sa dveṣādīn iti satkāyadarśanajāḥ sarve tṛṣṇādayo doṣāḥ । tad eva cājñānam ity ucyate, jñānavipakṣatvāt tasya । tad evātmadarśanam । yato doṣahetuḥ, tataḥ sambhavati tatkṣayāt tṛṣṇāyās tadanyeṣāṃ ca doṣāṇāṃ kṣaya iti matvātmadarśanapratipakṣaṃ parīkṣate sma, yad abhyāsena tat prahātavyam । parīkṣamāṇaś cātmadarśanasya tadviparītākāratvān nairātmyadarśanam eva pratipakṣam evam avajagāma । yo yad viparītasvabhāvaḥ, sa tasya pratipakṣaḥ । tad yathā vāyuviparītasvabhāvaṃ tailaṃ vāyoḥ । ātmadarśanaviparītasvabhāvaṃ ca nairātmyadarśanam iti svabhāvaḥ । ātmadarśanaviruddhaṃ ca nairātmyadarśanaṃ tatpūrvakasyātmasnehāder api doṣagaṇasya viruddham evety evam ajñāsīt । yo yan nidānaviruddhaḥ, sa tasya bādhakaḥ । yathā vātikasya vyādhes tan nidānaviruddhaṃ tailam । <I,12> ātmasnehādinidānātmadarśanaviruddhaṃ ca nairātmyadarśanam iti svabhāvaḥ । evaṃ jñātvā tasya tan nairātmyadarśanaṃ bahuśo bahudhā dīrghaṃ ca kālam abhyasyatas tatra tadvipakṣe ca sarvathā guṇadoṣāḥ prakāśatāmīyuḥ । yo yat prājño bahuśo bahudhā dīrghaṃ ca kālam, abhyasyati, tasya tatra tadvipakṣe ca guṇadoṣā prakāśībhavanti । tad yathā kasyacit prājñasya kvacic chilpaviśeṣe 'bhiyuktasyābhyasyataḥ । abhyastavāṃś ca bhagavān nairātmyadarśanaṃ bahuśo bahudhā dīrghaṃ ca kālam । svabhāvaḥ । ayam eva copāyābhyāso mārgasatyam ity ucyate । tasyaivaṃvidhād upāyābhyāsād ananyasādhāraṇād duḥkhahetor vāsanāpi nāvaśiṣyate । ayam eva ca bhagavataḥ khaḍgāder viśeṣaḥ । parārthapradhānavṛttinā cānenāvaśyam evaṃvidho 'bhyāsaḥ kartavyaḥ, aparijñātasakalavipakṣapratipakṣeṇa parebhyo vipakṣapratipakṣayor upadeṣṭum aśakyatvād ity ayam upāyābhyāsaḥ pūrvanirdiṣṭā ca karuṇā hetusampat ॥

[I,12,i]

asyāḥ phalaṃ svaparārthasampat । tatra svārthasampat — yathoktād upāyābhyāsāduḥkhahetoḥ pūrvasya svarasaṃ nirodhe nairātmyadarśanasātmye 'vasthitasyottaraduḥkhahetvanutpattilakṣṇo 'vasthāviśeṣaḥ, yasya nirodhasatyam ity ākhyā, sa eva viśeṣaṇatrayaviśiṣṭaṃ sugatatvam ity ucyate । tāṃ svārthasampadaṃ darśayann āha — svārthasampatsugatatvenetyādi । suśabdo 'yam iha praśastatvāder arthasya dyotako veditavyaḥ, yad āha — trividham artham upādāyetyādi ॥

<I,13>

[I,13,i]

praśastaṃ gataḥ prāptaḥ sugataḥ । praśastatvaṃ punar duḥkhasyāpunarāśrayatvena । loke hi sukhaṃ tadanubandhi ca praśastam ity ucyate । tac ca duḥkhānāśrayaṇaṃ nairātmyadṛṣṭeḥ svabhyastatvāt । atha vānantaroktenopāyena yuktidṛṣṭena gamanāt praśastaṃ gataḥ । loke hi yo yuktipūrvakaṃ pravartate, sa praśasyate ॥

[I,13,ii]

apunarāvṛttigamanāt sugataḥ । apunarāvṛttis tu janmadoṣānutpādaḥ । sa ca taddhetoḥ pūrvakasyābhāvāt । yasyātmadarśanasnehau na staḥ, na tasya janmarāgādidoṣotpādaḥ । tad yathākāśasya । na staś cātmadarśanasnehau sātmībhūtanairātmyadarśanasya । kāraṇābhāvaḥ ॥

[I,13,iii]

niḥśeṣaṃ gataḥ sugataḥ । nirgataṃ śeṣam asyeti vigrahaḥ । śeṣaṃ punaḥ kāyādivaiguṇyam । tat punar yathākramam acāpale 'py abhyāsād utplutyagamanādi, aham mānābhāve 'pi vṛṣalīvādādi nityāsamādhānenāsamāhitacittāvasthānaṃ ca । atha vā tathāvidhasya mārgābhyāsasyābhāvenātyartham aparijñānān mārgatadvipakṣayoḥ, adhigatasyāpi mārgasya vibhajyāprakāśanapāṭavaṃ śeṣam । tad api bhagavataḥ prahīṇam ity ato 'sau sugataḥ ॥

[I,13,iv]

arthatrayaṃ caitad ityādi । tatra bāhyavītarāgā ātmadarśanānupātena duḥkhāśrayeṇa mārgeṇa gamanāt, tadvaśenaiva punar duḥkham āśrayante, na ca yuktidṛṣṭena mārge<I,14>ṇa gatā ity atas te na praśastaṃ gatāḥ । tathā hi loke yo duḥkham āśrayatyayuktipūrvakaṃ ca pravartate, sa na praśasyate, api tu nindyata eva । śaikṣās tu yady api duḥkhānāśrayeṇa yuktiniścitena ca mārgeṇa praśastaṃ gatāḥ, tathāpi teṣāṃ doṣāṇāṃ janmanaś ca punarutpāda iti te 'pi na dvitīyenārthena sugatāḥ । aśaikṣāḥ punaḥ kāmam arthadvayena sugatāḥ, na tu niḥśeṣārthena, yathoktasya śeṣasyāprahāṇāt ॥

[I,14,i]

parārthasampattāraṇārthenety anena tāyaśabdasyārtham ācaṣṭe । tāryante saṃsārasāgaram anena sattvā iti tāraṇaḥ svadṛṣṭamārgopadeśaḥ । sa evārtho 'rthyate mokṣopāyakāmair iti kṛtvā so 'syāstīti tenārthena bhagavatas tāyitvam । ayam eva hi tāyateḥ paraḥ pālanārtho yad uta saṃsārasāgaratāraṇam ॥

[I,14,ii]

na ca tasya viparītopadeśatā sambhāvyate, tatkāraṇābhāvāt kṛpātmakatvān mārgasya ca supratividdhatvāt । rāgādayo hi doṣā mithyābhidhānagetavaḥ । prayojanaṃ vā kiñcit । tac ca nāsti । sātmībhūtakṛpaś ca parārtham eva duḥkhakṣayopāyaṃ sādhayitvā katham anyathā brūyāt । yasya yadānṛtavacanakāraṇāni na santi, na sa tadānṛtaṃ vakti । tad yathānyaḥ kaścit satyavacanakāle । na santi ca sugatāvasthākāle tasyānṛtakāraṇāni । kāraṇābhāvaḥ । yo yad arthakaraṇāya yat kṛpa<I,15>yā yam arthaṃ sādhayati, na sa tad arthaniṣpattāv aparityaktatadviṣayadayastaṃ tatra vañcayati । tad yathā sutapathyabhijanāya prasādhitāhārā mātā । sattvārthakaraṇāya sattvakṛpayā duḥkhakṣayopāyaṃ sādhitavān aparityaktatadviṣayadayaś ca bhagavān । vyāpakaviruddhaḥ । tasmāt pramāṇam । yo yad arthine tad arthopāyam aviparītaṃ kathayati, sa tasya tatra pramāṇam । tad yathārogyārthina ārogyopāyam aviparītaṃ kathayann āturasya tatra vaidyaḥ । duḥkhakṣayārthine duḥkhayopāyam aviparītaṃ kathitavāṃś ca bhagavān । svabhāvaḥ ॥

[I,15,i]

tad evaṃ pramāṇabhūtāyety etad eva stutipadam । anena hi bhagavato jñānalakṣaṇaṃ prāmāṇyam asādhāraṇo guṇa udbhāvitaḥ, yatas tadyogāt sa pramāṇaṃ bhavati । sa tu guṇo na vinā hetunā niṣpadyata iti darśayatā hetusampad uktā ॥

[I,15,ii]

sugataśabdena tu tasya jñānasya vipakṣaprahāṇaviśeṣaḥ phalasampatsaṅgṛhīta uktaḥ । tasminn asaty utplutyādigamanavad vākyaprāpaṇīyasyārthasyāyuktasyāpi sūcakaṃ kāyaceṣṭitaṃ kuryāt, vṛṣalīvādādivadanyad apy asatyaṃ kadācid abhidadhyāt, nityāsamāhitatvena vāvyākyākṛtāvasthāyāṃ na sakalasattvārthakaraṇasamarthaḥ syāt, <I,16> na vā pāṭav avipakṣasya savāsanasyāprahāṇād asyādhigatamārgaprakāśanapāṭavaṃ syāt । tasmiṃs tu saty ete doṣā na bhavatīti darśayituṃ prahāṇaviśeṣa uktaḥ ॥

[I,16,i]

tāyin ity anena tu tasyaiva jñānasya kāryaviśeṣo yathādṛṣṭamārgopadeśo darśitaḥ । sa yadi na syāt, tatprāmāṇyam eva na syāt । tathāvidhaṃ hi yadi tasya kāryaṃ bhavati, evaṃ tadyogād bhagavān anadhigatasyārthasya prakāśako bhavati tatra vāvisaṃvādakaḥ, nānyathety ataḥ kāryaviśeṣo darśitaḥ ॥

[I,16,ii]

karuṇā tu bodhisattvāvasthāyām eva yā svarasavāhinyabhūt, sā sugatāvasthāyām anuktasiddhaiveti noktā । tayā hi vinā naiva hitam upadeṣṭum utsaheteti sāpi tasya parāthaṃ prati sahāyabhūtā veditavyā । tad evaṃ bhagavato jñānalakṣaṇaṃ prāmāṇyaṃ tāvad ānulomyena vyākhyā, yatra kṛpādibhiḥ śāstṛtvādīnāṃ sambhavo 'numīyate ॥

[I,16,iii]

idānīṃ prātilomyena vyākhyā kriyate । atha vā tāyo 'viparītasatyopadeśaḥ । taṃ duḥkhopaśamahetuṃ sattvebhyo deśitavān bhagavān iti sa teṣāṃ tadarthināṃ tatra pramāṇam । yo yad duḥkhapraśamārthine yasmai tad duḥkhasvabhāvaṃ ca tad duḥkhahetuṃ ca tad duḥkhapraśamaṃ ca tad duḥkhapraśamopāyaṃ ca yathābhūtaṃ kathayati, sa tasya tatra <I,17> pramāṇam । tad yathā vyādhiduḥkhapraśamārthina āturāya vyādhiduḥkhasvabhāvabhāvādikaṃ yathābhūtaṃ kathayan tasya tatra vaidyaḥ । saṃsāraduḥkhapraśamārthine puruṣāya saṃsāraduḥkhasvabhāvādikaṃ yathābhūtaṃ kathitavāṃś ca bhagavān । svabhāvaḥ ॥

[I,17,i]

tāni ca satyāni leśato darśitāni । yathā duḥkhaṃ pañcopādānaskandhalakṣaṇam । tasya ca samudayas tṛṣṇā । tataś ca duḥkhasyotpattir yathā prayujyate । nirodho mārgasātmye 'vasthitasya pūrvaduḥkhahetunirodhe saty uttaraduḥkhahetvanutpattilakṣaṇo 'vasthāviśeṣaḥ । mārgo nairātmyadarśanābhyāsaḥ । yathā ca tato nirodhaprāptir bhavati । tat sarvaṃ prāg eva saṅkṣepato darśitam । tasmād bhavati saty acatuṣṭayadarśanān muktiḥ । tataś ca tadupadeśaḥ saṃsārārṇavottaraṇasādhanatvāt tāyaḥ । etāvad eva ca parahitaiṣiṇā kāryam, yad uta heyopādeyatattvasya sābhyupāyasya upadeśaḥ । sa ca bhagavatā kṛtaḥ । tad etasmāt kāryāt praśastatvādiviśeṣaṇatrayaviśiṣṭaṃ jñānam anumīyate, gamer bodhārthastehāśrayaṇāt । pūrvaṃ prāptyarthaṃ gamim āśritya prahāṇasampatphalam uktam ॥

[I,17,ii]

samprati jñānasampat — praśastam avabuddhavān yāvad aśeṣam avabuddhavān ity evaṃ sugatatvaṃ veditavyam । tatra praśastatvaṃ tasya jñānasya tattvaviṣayatvāt । tat punaḥ pramāṇasaṃ<I,18>vādāt taddeśitasya mārgasyānumīyate । apunarāvṛttitvaṃ sthiratvāt । tatpunarmārgasya tanniścitasya pramāṇāntareṇābādhanād avasīyate । avicalasya vā pūrvāparavacanāvyāhatyā sarvatra pravacane caturāryasatyadeśanāyā ekavākyatvāt । śeṣaṃ punar atra catuṣv āryasatyeṣv adhigateṣv api jñānasya pratipādanākauśalam । tadabhāvaśeṣajñānam anumīyate citrair upāyaiḥ satyaprakāśanāt । śrāvakāṇāṃ tu kiñcinmātraṃ kauśalam । tad api tadanuśikṣaṇataḥ । atas tattvasthiratvāśeṣatvaviśeṣaṇaviśiṣṭena jñānena bāhyavītarāgebhyo 'dhikaḥ । tathā hi na teṣāṃ pramāṇasaṃvādiheyopādeyaviṣayaṃ jñānam । sthiratvaviśeṣaṇaviśiṣṭena śaikṣebhyaḥ, teṣām anabhisaṃskārikāyāḥ satkāyadṛṣṭer aprahāṇāt, tatsamudācārakaleṣu parāvṛttisambhavāt । aśeṣatvaviśeṣaṇaviśiṣṭenāśaikṣebhyaḥ, teṣāṃ yathoktaśeṣasambhavāt । evaṃvidhajñānāt parārtho mārgābhyāso 'vasīyate, yatas tadadhigamyāpi noparatavyāpāro 'bhūt pratyekajinavat, kiṃ tarhi yathādhigatamārgākhyānatatpara evāsīt । yo yasminn adhigate 'py aviratavyāpāraḥ, na sa tanmātraphalābhikāṅkṣī । tad yathānnadhigame 'py aviratavyāpāro bhojanāya pravṛttaḥ । adhigate 'pi ca yathokte <I,19> jñānaviśeṣe na tāvatoparatavyāpāro 'bhūd bhagavān । vyāpakaviruddhaḥ । sa eva ca mārgābhyāsaḥ śastṛtvam upacārād ity uktam etat ॥

[I,19,i]

tato 'pi dayānumīyate । dayāvān iha parārthe prayujyate, nānyaḥ ॥

[I,19,ii]

tad evaṃvidhayā hetuphalasampadā bhagavān pramāṇam । tathā hi kṛpayārtham evopadeṣṭum icchati । niṣkaruṇas tu jānann apy anyathā kathayed iti kṛpāyāḥ prāmāṇye 'ṅgabhāvaḥ । dayāvān apy ajñānāt tattvam evopadeṣṭum akṣamaḥ । jñānāt tu bhūtam evopadiśatīti jñānāsyāpi prāmāṇyaṃ prati sādhanabhāvaḥ । tac ca prāmāṇyaṃ sahetukam । tato 'sya yuktaḥ sadbhāva iti hetusampad uktā । na tu tathāvidhāyāṃ phalasampadi satyāṃ tasyāḥ kaścanopayogaḥ । yadi hi vināpi hetusampadā sā phalasampat syāt, syād eva prāmāṇyam । sā tu tayā vinā na sambhavatīti tadanupādānam ॥

[I,19,iii]

tāyitvenāvaśyam abhiyogavān parāvabodhanaṃ pratīty etad darśitam । tad evaṃ yataḥ śreyobhūtam ācaṣṭe tadākhyāne ca yatnavān, tasmāt pramāṇam । yo yasmai śreyobhūtam ācaṣṭe tadākhyāne ca yatnavān, sa tena viduṣā pramāṇayitavyaḥ । tadyathā yathoktair guṇaiḥ śiṣyāyopadiśann upādhyāyo viduṣā śiṣyeṇa । sattvebhyaḥ śreyobhūtam ācaṣṭe ca tadākhyāne ca yatnavān bhagavān । svabhāvaḥ ॥

<I,20>

[I,20,i]

atra vyākhyāprakāre codyate — yadi jñānam api prāmāṇyasya sādhanatvena vyavasthāpyate, tat kiṃ punas tatprāmāṇyaṃ yasya karuṇādayaḥ sādhanam iti vaktavyam । ucyate — sāmarthyaviśeṣaḥ, yasmin sati bhagavān anadhigatam arthaṃ gamayati tatra cāvisaṃvādako bhavati । sa tu sāmarthyaviśeṣaḥ karuṇādibhir yuktasya bhavati, netarasyeti tasya sādhanatvena vyavasthāpyate ॥

[I,20,ii]

svaprakaraṇebhya ity etat svamatād ity asya vyākhyānam । mukhaśabdenaiva ca pūrvoktaḥ prasṛtaśabdasyārthaḥ sphuṭam eva gamyata iti na vibhaktaḥ । mukhaṃ hi dvāraṃ diṅmātradarśanaṃ saṅkṣiptam । na ca tena vistarapratipādyānāṃ vyutpattir bhavatīti prasiddham evaitat । bahuṣv api matasāmānyāc chloke svamatād ity ekavacanam । vṛttau tu bhedavivakṣāyāṃ svaprakaraṇebhya iti bahuvacanam ॥

[I,20,iii]

samāhṛtyetyādi । pūrvakṛtaṃ ca kiñcid anyac cāpūrvaṃ buddhisthaṃ samyagānīya pramāṇānāṃ samuccayaḥ samuccitiḥ kariṣyate । atra ca sarva eva pramāṇaprameyatadābhāsādinimittāḥ sandarbhāḥ pramāṇaprasaṅgenāyātatvāt pramāṇaśabdenoktāḥ ॥

[I,20,iv]

parapramāṇapratiṣedhadhāyetyādinā pramāṇasiddhiśabdasyārtham ācaṣṭe । svapramāṇaṃ cātra mukhyam । parapramāṇaṃ tu pareṣāṃ tatra pramāṇābhiniveśa iti pramāṇam i<I,21>ty uktam । tayor yathāsvaṃ svarūpaparijñānaṃ pramāṇasiddhiḥ । tatra parapramāṇasyāpramāṇasya sato 'py āropitapramāṇasvabhāvasya naitat pramāṇasvabhāvam iti yad utpādanaṃ sa pratiṣedhaḥ । saiva ca tasya siddhiḥ । svapramāṇam eva guṇaḥ, arthakāmair guṇyata iti kṛtvārthāv āhakatāc ca । tasyodbhāvanam aviparītalakṣaṇābhidhānena vyutpādanam । saiva ca tasya siddhiḥ ॥

[I,21,i]

yasmād ityādinā puruṣārthopayogitvaṃ pramāṇasya darśayati । anyathā tadanupayogino vyutpādanaṃ vyarthopayogitvaṃ pramāṇasya darśayati । anyathā tadanupayogino vyutpādanaṃ vyartham ity akartavyam eva syāt । prameye punar atra heyam upādeyaṃ ca । tatpratipattir yataḥ pramāṇāyattā, tasmāt pramāṇasiddhaye yatnaḥ saphala ity abhiprāyaḥ ॥

[I,21,ii]

atra kecid āhuḥ — svata eva siddhāni pramāṇānīti । tanmatānusāriṇaś cāpare ślokaṃ paṭhanti —
	prasiddhāni pramāṇāni vyavahāraś ca tatkṛtaḥ /
	pramāṇalakṣaṇasyoktau jñāyate na prayojanam //
iti ॥

[I,21,iii]

atas tan nirākaraṇāyāha — bahavaś cātra vipratipannā iti । bahavaś cātra vipratipannā iti । caśabdena yasmād ity etad anukṛṣyate । viruddhaṃ pratipannā vipratipannāḥ, parasparaviruddhalakṣaṇapraṇayanāt yadi hi pramāṇam idam iti niścayalakṣaṇā siddhiḥ svataḥ pramāṇasya <I,22> syāt, na parasparavirodhalakṣaṇaṃ lakṣaṇakāraiḥ praṇīyet । pramāṇotpattāv eva pramāṇasvarūpasiddher ekākāram eva lakṣaṇapraṇayanaṃ syāt । vyavahartāro 'pi vipratipannā viparītaṃ pratipannāḥ, apramāṇaṃ pramāṇatvenādhyavasitā ity arthaḥ । tathā hi pramāṇābhāsena pravṛttāḥ kecid vipralabhyamānā dṛśyante । yadi tu siddhāny eva sarveṣāṃ pramāṇāni syuḥ, na kaścid vipralabhyet ॥

[I,22,i]

tasmāt svataḥ pramāṇasya savasaṃvedanāt svarūpasiddhimātraṃ bhavati । īpsitārthakriyāsamarthavastuprāpaṇasāmarthyalakṣaṇaṃ tu yat prāmāṇya, tasya sata eva pramāṇaparidṛṣṭavastusādhyārthakriyāviṣayapramāṇāntaravṛttyā viścayo bhavati prathamam । utttarakālaṃ tu punaḥ punaruttarapramāṇavṛttyā kāsāñcij jñānavyaktīnāṃ prāmāṇyaṃ niścinvann abhyāsād anyāsām uttarapramāṇavṛttim antareṇāpi prājñas tathāvidhānāṃ svarūpasaṃvedanamātrād eva prāmāṇyaṃ vyavasyati, abhyāsena maṇyādīnām ivākṛtrimādibhedam । tad evaṃ yato bahavaḥ pramāṇaṃ prati vipratipannāḥ, tasmāt teṣāṃ vipratipattinirāsāya śāstram iti ॥

{1.2–1.3a}

[I,22,ii]

tatra phalatvarūpaviṣayasaṅkhyāvipratipattipattayaś catastraḥ ॥

[I,22,iii]

tāsāṃ saṅkhyāvipratipattiṃ nirākartum āha — pratyakṣam anumānaṃ cetyādi ॥

[I,22,iv]

pramāṇavyutpādane kartavye saṅkhyādivyutpattir apārthiketi cet, na, pramāṇā<I,23>pramāṇavipratipattinivartanaparatvāt prakaraṇasya । tatra yadi saṅkhyādipratipattir na nirākriyeta kevalaṃ pratyakṣānumānayoḥ svarūpaṃ vyutpādyeta, tadā pareṣām evaṃ syāt । nūnam etad viṣayaivāsmākaṃ vipratipattiḥ, yāni tu pramāṇāntarāṇyasmābhir abhyupetāni na tadviṣayeti । nanu ca teṣām api doṣodbhāvanāt kuta iyam āśaṅkhā । evaṃ tarhi yathā pratyakṣānumānayor asmad abhimatāt svarūpād anyad eva svarūpam, tathā teṣām apy astitve tad anena na vyutpāditam ity āśaṅkā syāt । ataḥ saṅkhyāvyutpattiḥ ॥

[I,23,i]

gocarāvyutpādane tvaviṣaye gṛhītaṃ pramāṇaṃ yadā bhavati, tadā tatra tasya visaṃvāde tadvatsvaviṣaye 'py aprāmāṇyam avagacchet pratipatteti viṣayavyutpattiḥ ॥

[I,23,ii]

pramāṇāt phalam avyatiriktam iti yadā na vyutpādyate, tadā pramāṇasya pramāṇasvarūpataiva hīyate । tathā hi phalasya tāvad arthādhigamarūpatvaṃ niyamato 'bhyupeyam, anyathā phalatvāyogāt । tasmād adhigamarūpatvaṃ phalam । tato jñānarūpād vyatiriktaṃ yadā pramāṇam, tadā tenājñānarūpeṇa bhāvyam । ajñānarūpasya ca pramāṇasvarūpatā na syād rūpādivad iti phalavyupattiḥ । tannāpārthikā saṅkhyādivyutpattiḥ ॥

[I,23,iii]

dvayor api svaviṣaye tulyabalatākhyāpanāya samuccayavacanaś caśabdaḥ ॥

[I,23,iv]

kaḥ punar asya vākyasyārthaḥ । kiṃ pratyakṣa anumānaṃ ca pramāṇe ity anena pratyakṣānumānayoḥ pramāṇayor dvitvaṃ pratipādyate pratyakṣam anumānaṃ caite pramāṇe eva na <I,24> pramāṇaṃ pramāṇāni ceti । atha prāmāṇyaṃ pratyakṣānumānayoḥ pratipādyate pratyakṣam anumānaṃ ca pramāṇe eva nāpramāṇe iti । kiṃ cātaḥ । yadi pūrvaḥ kalpaḥ, niṣphalaṃ vacanam, tayor dvitvasya siddhatvāt । na hi pratyakṣānumānayor dvitvaṃ prati kasyacid vipratipattiḥ । atha dvitīyaḥ, saṅkhyāvadhāraṇaṃ na kṛtaṃ syāt । tataś ca dvividham eva pramāṇam iti yat pratipipādayiṣitam, tad eva na pratipāditaṃ syāt, siddhasādhyatā ca tayoḥ prāmāṇyasya siddhatvāt । atha vā cārvākaṃ praty etad ucyate, tathāpi pratyakṣāpekṣayā siddhasādhanam eva ॥

[I,24,i]

naiṣa doṣaḥ । atra hi dve vākye । pratyakṣam anumānaṃ cety ekavākyam, pramāṇe iti dvitīyam । evaṃ ca vyākhyeyam । pramāṇe eva, na pramāṇāni pramāṇaṃ cety arthaḥ । ata eva vṛttāv avadhārayati dve eveti । vyavacchedaphalatvād vākyasya vināpyevaśabdaṃ tadartha upalabhyate । evam anena vākyena dve eva pramāṇe iti pratipāditam । ke punas te dve iti saṃśayitasya paśnāvasara idam ucyate — pratyakṣam anumānaṃ ceti, pratyakṣānumāne eva te dve pramāṇe, na tv anye eva kecid dve iti । atra vyākhyāne na bhavati yathoktadoṣāvakāśaḥ ॥

[I,24,ii]

atha kathaṃ gamyate naikatvaṃ pramāṇasya bahautvaṃ veti । ekatvaṃ tāvan na bhavati, anumānasyāpi prāmāṇyāt । anyathedaṃ pramāṇam idam apramāṇam ity eṣā vyavasthā na <I,25> syāt । tathā hi kāsāñcij jñānavyaktīnāṃ pravṛttau saṃvādaṃ visaṃvādaṃ copalabhya tajjātīyatayāny asyāpi jñānasya saṃvād etarau niścinvan pramāṇetaravyavasthāṃ kuryāt, nānyathā । tac ca yathādṛṣṭasādharmyāt tathā paricchidyamānaṃ nānumeyatām atipatati । kiṃ cānumānasyāprāmāṇye śāstrapraṇayanaṃ na syāt । parāvabodhārthaṃ hi śāstraṃ kriyate । sa ca parāvabodho nānumānād anyato 'vasīyate, pratyakṣasya śarīramātraviṣayatvāt ॥

[I,25,i]

na ca śarīram eva buddhiḥ, tatsiddhāv api buddhivikalpe saṃśayāt । nainam anyasambandhinaṃ puruṣamātrapratyakṣam anveti ॥

[I,25,ii]

pratiṣedhaṃ cāyam anumānāpavādīkurvan paralokārdena pratyakṣeṇa kartum arhati, tasya bhāvaviṣayatvāt । tat punar arthasāmarthyāpekṣaṇāt, anapekṣāyāṃ vyavadhānādibhāve 'pi bhāvaprasaṅga iti । ato 'numānasyāpi prāmāṇyam abhyupeyam । tasmān naikatvaṃ pramāṇasya ॥

[I,25,iii]

bahutvaṃ tu syāt । tac ca viṣayabahutvād vā, ekasminn api viṣaye 'nekapramāṇāvatārād vā । na tāvad viṣayabahutvāt । atra kāraṇam āha — yasmāl lakṣaṇadvayaṃ prameyam iti । etad vivṛṇoti — na hītyādinā । tatra svalakṣaṇam, yad arthakriyāsamastham । tad eva vastu । sāmānyalakṣaṇaṃ punas tadviparītam ॥

<I,26>

[I,26,i]

yady evam, taimirikādyupalabdhāḥ keśādayo na svalakṣaṇam, keśādisādhyārthakriyāyām arthatvāt, nāpi sāmānyalakṣaṇaṃ, spaṣṭapratibhāsitvād iti teṣāṃ prameyāntaratvaṃ syāt ॥

[I,26,ii]

naiṣa doṣaḥ । yatra hi vyavahartṛṇāṃ viṣayatvādhyavasāyaḥ, tatreyaṃ cintā । na ca taimirikādibhirupalabdhāḥ keśādayas taiḥ svajñānapratibhāsino viṣayatvenādhimucyante । abhāvas tarhi sāmānyaṃ mā bhūt । na hi tadviṣayatvenādhyavasīyata iti cet, na, jñeyatvenādhyavasāyād asti tatrāpi viṣayādhimokṣaḥ । yadā punar abhāvav ataimirikādidṛṣṭānāṃ keśādīnāṃ jñānāntareṇa jñeyatvena grahaṇam, tad eṣṭam eva sāmānyarūpatvam । kevalaṃ yasmiñ jñāne te pratibhāsante, tasya jñeyatvena te na gṛhyanta iti teṣām asāmānyarūpatvam ucyate ॥

[I,26,iii]

yadi te na vastu kathaṃ sphuṭaṃ pratibhāsante । jñānarūpatayā svalakṣaṇatvāt । yadā tu praty avamarśajñānena viṣayīkriyante keśādivat keśādīdam iti, tadā sāmānyākāreṇāsphuṭena praty avabhāsamānānāṃ sāmānyarūpatvaṃ vyavasthāpyate ॥

[I,26,iv]

yadi teṣāṃ jñānarūpatvād vastutvam, sāmānye 'pi prasaṅgaḥ । tathā tad api svalakṣaṇam iṣṭam ity adoṣaḥ ॥

<I,27>

[I,27,i]

sāmānyarūpatvaṃ tu tasya viṣayāpekṣayā vyavasthāpyate । arthāntaravyāvṛttapadārthasamāśrayeṇotpadyamānā praty avamarśabuddhir abhinnākārā teṣv abhinnam evākārāṃ darśayatīti sa buddhigata ākāro 'rthānāṃ vyavasthāpyate । avastutvam apy asyāt eva, bāhyarūpeṇādhyavasitasyātadrūpatvāt ॥

[I,27,ii]

yadi tarhi sāmānyaṃ sarvasāmarthyarahitaṃ tanmānārham eva na bhavatīty aprameyam eva, tat katham ācāryeṇa viṣayadvaividhyam uktam, tat tasyaiva svarūpapararūpābhyām adhigateḥ । tasyaiva hi vastunaḥ pratyakṣeṇa svarūpādhigamāt, ekaṃ prameyaṃ svalakṣaṇam । tasyaivānumānena sāmānyākārānuraktagrāhyāṃśātmakena pararūpeṇādhyavasitatadbhāvatayādhigamāt, dvitīyaṃ sāmānyalakṣaṇam ॥

[I,27,iii]

kathaṃ punar etad gamyate — pararūpeṇa svalakṣaṇam evādhigamyata iti । yasmād anumānavikalpasya bāhyatayā praty avabhāsamānam aṃśamasvalakṣaṇam api svalakṣaṇatvenādhyavasāya puruṣo 'rthakriyārthī svalakṣaṇa eva pravartate । anyathā yadi <I,28> sāmānyam anumānena paricchinnaṃ syāt, arthakriyārthī tatraiva pravartate । na hi ghaṭaṃ paricchidya ghaṭaṃ paricchidya ghaṭāv asāye 'vasthitas tadarthakriyārthī ghaṭe pravartate naiva vā pravartate, sāmānyasya kvacid anupayogāt । pravartate ca svalakṣaṇe tatsādhyārthakriyāprāptaye 'numānāt । tenādhyavasitatadbhāva iti gamyate । pratyakṣeṇāpi pararūpeṇaivādhigatiḥ । ayaṃ tu viśeṣo 'numānena sādhāraṇabhūtena pararūpeṇārthasya grahaṇam, pratyakṣeṇa tv asādhāraṇabhūteneti । tasmāt sādhāraṇāsādhāraṇabhūtābhyāṃ pararūpābhyām adhigateḥ prameyadvayam uktam । na hi vijñānavad arthasya svataḥ saṃvittiḥ । yad eva tv arthākārasya jñānasya svasaṃvedanaṃ saivārthasaṃvittiḥ । arthapratibhāse hi jñāne 'nubhūte 'dhigata iti manyate । ata eva bāhye 'py arthe prameye svasaṃvittiṃ phalatvena vyavasthāpayiṣyatīty apare ॥

[I,28,i]

gatam etat । idaṃ tu vaktavyam — kathaṃ prameyadvitvāt pramāṇadvitvam ity āha — svalakṣaṇaviṣayaṃ cetyādi । caśabdo 'vadhāraṇārthaḥ, svalakṣaṇaviṣayaṃ pratyakṣam eva, sāmānyalakṣaṇaviṣayam anumānam eva, na pramāṇāntaram । ayaṃ cārtho vistareṇa svalakṣaṇam anirdeśyaṃ grāhyabhedād ityādinā pratipādayiṣyamāṇa iti darśayann āha — pratipādayiṣyāma iti ॥

[I,28,ii]

atha vānena prameyadvayadarśanenaikatryādipramāṇanirāsaḥ kṛṭaḥ । svalakṣaṇād anyad api prameyaṃ darśayatāpratyakṣam api pramāṇam astīty ekapramāṇanirāsaḥ kṛtaḥ । tṛtīyasya prameyasyābhāvaṃ darśayatā tryādipramāṇanirāsaḥ ॥

<I,29>

[I,29,i]

yat tarhītyādi । yadi prameyaniyamaḥ svasāmānyalaṣaṇābhyām anyat prameyaṃ nāsty evety abhyupeyate, evaṃ tarhi nīlādīnāṃ kṛtakatvādiliṅgadarśanād anityaṃ rūpam ity evamādi grahaṇaṃ na syāt । tathā hi nīlādi svalakṣaṇam, anityatā sāmānyam । anayoḥ saṅkareṅa grahaṅān na tatsāmānyam eva svalakṣaṇam eva vā । ato viśeṣasāmānyarūpaṃ prameyāntaram evaitan na pramīyate । pramīyate ca । tasmād anityaṃ rūpam ityādiviśeṣasāmānyaviṣayaṃ grahaṇaṃ pramāṇāntaram । tathā hi na tatpratyakṣam, sāmānyasyāpi grahaṇāt, nāpy anunmānam, viśeṣasyāpi grahaṇāt, vināpi liṅgena tathāpratīteḥ sambhavāc ca । tat katham iti tadgrahaṇaṃ kathaṃ na pramāṇāntaram ity arthaḥ ॥

[I,29,ii]

asakṛd vety anenāpi — viśeṣadṛṣṭākhyaṃ yad anumānam, tat pramāṇāntaram iti darśayati । tad yathā pratyakṣeṇaikadā paricchinne vahnau dhūme ca punaḥ paryāyeṇa <I,30> tenaiva dhūmena yadā sa evāyaṃ vahnir iti paricchinatti, tadā tadviśeṣadṛṣṭākhyam agrigrahaṇaṃ pramāṇāntaraṃ sāmānyato dṛṣṭād anumānāt । tad eva cātrānumānam iṣṭaṃ tallakṣaṇaṃ ca viśeṣadṛṣṭe na sambhavati, viśeṣeṇa liṅgasya sambandhāyogāt । tad evaṃ dvābhyāmākārābhyāṃ pramāṇabahutvaṃ sambhavet, prameyabahutvād vā, ekasminn eva vā viṣaye 'nekapramāṇāvatārāt । tadubhayathāpi pareṇa darśitaṃ yat tarhītyādinā granthena ॥

[I,30,i]

ekānekapramāṇanirāso vā prameyadvayadarśanādyaḥ prāg uktaḥ, sa nāstīti pratipāditam । na tāvad ekasaṅkhyānirāso viṣayāniyamāt । yadā na sāmānyaviṣayam evānumānam, kiṃ tarhi pramāṇāntaraviṣaye 'pi pravartate, tadā pratyakṣasyāpi sāmānye pravṛttyavirodhān nāpratyakṣaviṣaye pratyāyanāyānumānaṃ kalpayitavyam ity ekam eva pramāṇaṃ syāt । nāpi tryādisaṅkhyānirāsaḥ, prameyāntarasambhavāt । prameyadvitvena hi pramāṇadvitvam uktam । yadā tu prameyāntaraṃ sambhavati, tadā tasya pratyāyakaṃ pramāṇāntaraṃ syād iti na dve eva pramāṇe ॥

[I,30,ii]

asty etad grahaṇam iti । nedam apahnūyate, kiṃ tu tasya saṃdhāne na pramāṇāntaram ॥

<I,31>

[I,31,i]

ayaṃ tāvat pūrvasya parihāraḥ । tasyety anityāder varṇādeś ca । sandhānaṃ yojanam । yat tat sandhāne pravartate tan nimittaṃ jñānam, na tatpramāṇāntaram । kathaṃ punas tatsandhānam ity āha — svasāmānyalakṣaṇābhyām ityādi । prāk tāv adrūpādikam avyapadeś yena svalakṣaṇena gṛhṇāti pratyakṣeṇa । paścāt tad eva varṇatvādinā sāmānyalakṣaṇena savikalpena manovijñānena । tataḥ sāmānyalakṣaṇaṃ cānityatvādi yat kiñcit kṛtakam, tat sarvam anityam ity evaṃ gṛhītvā tataḥ kṛtakaṃ cedaṃ varṇādi tasmād anityam ity evaṃ manasā sandhatte yojayati varṇatvādisāmānyaṃ sāmānyenaivānityatvena । tasmān na pramāṇāntaram, api tv anumānam eva । kiṃ kāraṇaṃ viśeṣeṇa na yojayati । tasya tenāgrahaṇāt ॥

[I,31,ii]

syād etat — yadi varṇasāmānyenānityatvādīn yojayati, evaṃ sati sāmānyasyaivāvastuno 'nityatvādayo dharmoḥ prāpnuvanti, na svalakṣaṇasya, tatrāvṛttteḥ । ye hi vastuni na vartate, na te vastudharmāḥ । tad yathānutpādādaya, tatrāvṛtteḥ । ye hi vastuni na vartate, na te vastudharmāḥ । tad yathānutpādādaya iti । nāyaṃ doṣaḥ, vastuna evānityādibhirākārais tathāsādhanāt । yady api vikalpapratibhāsinaḥ sāmānyasyaiva tathā vastvadhyavasāyena grahaḥ, tathāpi tasya vastunaḥ kṣaṇikatvādayo vidyamānā evākārā anumānavikalpe pratibhāsante । sa hi <I,32> yathāsthitavastupratyāyakaliṅgāśrayeṇotpanno vastunaḥ sata evākārānadhyavasyati । ato varṇasāmānye 'nityatādisādhane 'pi tatra tadākārasiddhyā vastuna eva sa ākāraḥ sidhyatīty avagantavyam, sāmagrīviśeṣajanmano mukhapratibimbajñānasya viṣaye lakṣmyādisiddhyā mukhalakṣmyādisiddhivad arthaḥ ॥

[I,32,i]

sa tv ayam anumānavikalpo yady api sambhavina evākārān arthasyādhyavasyati, tathāpi svalakṣaṇasya rūpam agṛhītam eva tena । anyathā darśanavat spaṣṭaṃ pratibhāseta tatra vastuno rūpam । na ca parasparavilakṣaṇāv ākārāv ekasya vastunaḥ staḥ, yenāspaṣṭaṃ gṛhyeta netareṇa । tasmād viśeṣasyāgrahaṇān na sa tam anityatayā yojayati, api tu varṇasāmānyam eva svaviṣayam । ato na pramāṇāntaram । evam idam anumānena varṇāder anityatāgrahaṇam adhikṛtyoktam ॥

[I,32,ii]

yadā tv antyakṣaṇadarśino naṣṭo 'yam iti, tadā pratyakṣeṇānityatāsvabhāvapratipatter gṛhītam eva niścinotīty etat pramāṇam eva na bhavati । tadā <I,33> cāsakṛd vāty anenāsya sādhāraṇaḥ parihāro vakṣyamāṇo 'niṣṭhāsakter ity ayaṃ veditavyaḥ ॥

[I,33,i]

kathaṃ punaḥ pratyakṣeṇa gṛhītam eva pūrvaṃ paścān niścayajñānaṃ gṛhṇāti । yasmān nānityatā nāmānyā kācic calād vastunaḥ । tenāntyaṃ kṣaṇaṃ sadṛśāparāpratisandhāyinaṃ pratyakṣeṇa paricchin dan naśvaratām api tasya svabhāvaṃ pratyetīti saiva cānityateti pratyakṣasiddhā sā । atha punar anityatā bhāvād arthān taram, tadā na svabhāvo naśvaraḥ syāt । na hy anyasya bhāve 'nyo naṣṭo nāma । tato nāśitāsvabhāvāpattir bhāvasyeti cet, ayuktam etat । na hi svayam acalasvabhāvasyānyena svabhāvāntaram ādhātuṃ śakyate । prakṛtyā ca calātmake viphalānyānityatā । tattvānyatvābhyām avācyatve 'py avastutvān na sa svabhāvo bhāvika iti saṃvṛtyānityaḥ syāt, na paramārthataḥ । tasmād bhāva evānityatā । tataś ca dharmiṇi rūpādau gṛhīte 'nityatāpi gṛhītaiveti gṛhītagrahaṇān nedaṃ pramāṇam ॥

[I,33,ii]

yadi nānyo 'nityatādiko dharmiṇo dharmaḥ, nanv evam anumānam api na pramāṇaṃ syāt । tathā hi nāsiddhe dharmiṇi dharmaḥ śakyaḥ sādhayitum, tatsiddhau ca tadātmatayā dharmasyāpi siddhatvād iti cet, na, aniścayāt । sadṛśāparotpattyā hi sa evāyam iti bhrāntasya na tatra pratyakṣaṃ niścayaṃ janayati । aniśca<I,34>yāc cāvyavahārayogyo 'gṛhītakalpa eva sa iti na tatra tasya prāmāṇyam, api tu yatrākāre niścayamādadhatsmṛtidvāreṇa pravartayati tatraiva । kutaḥ । pravṛttiphalatvāt pramāṇasya । tasmād aniścit eṣv ākāreṣu niścayam utpādayat tatra pravartanāyānumānaṃ pramāṇam ity asamānam ॥

[I,34,i]

atha dvitīye kalpe na pramāṇāntaram iti kathaṃ granthe nīyate । yāvatā pramāṇam evedaṃ na bhavati, tato nedaṃ pramāṇam iti yuktaṃ vaktuṃ syāt । satyam etat, kiṃ tu pareṇa pramāṇāntaram iti kṛtvāpanyastam । atas tathaiva pratiṣiddham ity adoṣaḥ ॥

[I,34,ii]

na ca punaḥ punar abhijñāna ity abhijñāne phale kartavye yaj jñānaṃ viśeṣadṛṣṭam, tan na pramāṇam ity arthaḥ । yady api jñānābhijñānayor vastuto na bhedaḥ, tathāpi pramāṇaphalavad bheda utprekṣyate । abhijñeyārthākārotpattyā jñānaṃ pūrvagṛhītārthagrahaṇād abhijñānam iti । caśabdena pratyakṣeṇa gṛhītasyaiva punar anityaṃ varṇādīti yad grahaṇam, tad api na pramāṇam iti darśayati । punaḥ punar ity anenāsakṛd ity asyārtham ācaṣṭe ॥

[I,34,iii]

nanu ca pūrvagṛhītasyārthasya sakṛd api grahaṇe na pramāṇam, tat kim ucyate asakṛd iti । paramatopapradarśanārthatvād adoṣaḥ । sāṅkhyena hi viśeṣadṛṣṭānumāna<I,35>sya lakṣaṇam uktam — yadā tenaiva dhūmena tasyaivāgreḥ punaḥ punar astitvaṃ pratipadyata iti ॥ atas tanmataṃ darśayitum evam uktam, na punaḥ sakṛdgrahaṇāt pramāṇāt pramāṇam iti kṛtvā ॥

{1.3bcd}

[I,35,i]

vivādās padībhūtaṃ vastu kāraṇam antareṇa na pratīyata ity ataḥ pṛcchati — kiṃ kāraṇam iti । ācāryas tv adhigataviṣayatvam apramāṇye kāraṇam upadarśayiṣyann āha — aniṣṭhāsakter iti । sāṅkhyāto lakṣaṇataś ca pramāṇām iyattāparicchedo niṣṭhā । tadabhāvaḥ prasajyata ity arthaḥ । anadhigatārthādhigantṛ pramāṇam iti sāmānyena pramāṇalakṣaṇam । saṅkhyā dve trīṇi vety evamādi tan na prāpnoti । yadi sarvaṃ jñānaṃ pramāṇatveneṣyata ity anena prāk pakṣavirodham āha, anavasthayā vyavasthāyā nirākaraṇāt । smṛtādivad iti dṛṣṭāntam āha । dṛṣṭāntam āha । viṣaye 'py evan nirdeśo 'stīty āha — smṛtir eva smṛtim iti bhāve ktavidhānāt । tad yathety evamādinā hetoḥ sādhyenānugamaṃ dṛṣṭānte darśayati, tadvad iti pramāṇaphalam । yat pūrvādhigatārthaviṣayam, na tat pramāṇam, smṛtyādivat । tathā ca viśeṣadṛṣṭam । vyāpakaviruddhaḥ ॥

[I,35,ii]

syād etat — na sa yathādṛṣṭa eva viśeṣas tena gṛhyate, kiṃ tu tatsāmānyam iti । na tarhi viśeṣadṛṣṭaṃ tadanumānam, api tu pūrvadṛṣṭasāmānyenottarasya <I,36> grahaṇāt sāmānyato dṛṣṭam eva । syād etat — na tatrāgnisāmānyamātragrahaṇaṃ kevalam, pratiniyatadeśavartino grahaṇād iti । neyatā viśeṣasamāśrayeṇa samānatā hīyate । tathā hy agurudhūmādinā tajjananaṃ vahniṃ pratipannam apy agnisāmānyam eva pratyeti, na tu pratiniyataṃ bhedam iti yat kiñcid etat ॥

[I,36,i]

syād etat — yatra bhinnau dṛṣṭāntadārṣṭāntikau, tatra tayoḥ sāmānyenānumānaṃ sambhavati । iha punar ya eva dṛṣṭāntaḥ, sa eva dārṣṭāntikaḥ, sa evāyam iti pradarśanāt । ato na sāmānyenānumānam iti । yadi yad eva sādhyaṃ sa eva dṛṣṭāntaḥ, evaṃ tarhi tena gṛhītāvismṛtena bhavitavyam । na hy anyathā dṛṣṭānto bhavitum arhati । tataś cādhigataviṣayatvāt sa eva doṣaḥ । atha manyase — naivedam adhigataviṣayam, yato 'dhigatasya dharmiṇaḥ pūrvadṛṣṭārthabhāvo dharmo 'nadhigato 'nenādhigamyata iti । ayuktam etat । yadi tāvat  pūrvāparakāladṛṣṭāv arthau bhinnau, evaṃ saty atasmiṃs tadbhāvādhyāropo viparyāsa eva, na pramāṇam । athābhinnau, adhigataviṣayam, yato 'dhigatasya dharmiṇaḥ pūrvadṛṣṭārthabhāvas tasyānadhigato 'dhigamyata ity uktam । tad ayuktam uktam, yato nāyaṃ kacid arthasya dharmo yaḥ prāṅ nāsīt paścād bhavati । yadi syāt sa eva tayoḥ svabhāvabhedāsraya iti nānābhavaḥ syāt । tatra cokto doṣaḥ ॥

<I,37>

[I,37,i]

tasmāt tad evedam iti niścayo viśeṣadṛṣṭatvenābhimato na smṛter bhidyate । idaṃ hi smṛteḥ svarūpaṃ yad utābhrāṣṭadarśanasaṃskārasya tad evedam iti pūrvadṛṣṭākārādhyavasāyaḥ । tas asyāpy astīti smṛtir eva ॥

[I,37,ii]

svabhāvavipratipattinirākaraṇātāha — pratyakṣam ityādi । pratigatam akṣaṃ pratyakṣaṃ prādisamāsaḥ । etal lakṣyam । kalpanāpoḍham iti lakṣaṇam । kalpanāyā apoḍham apagataṃ kalpanayā vāpoḍhaṃ rahitaṃ kalpanāpoḍham । kalpanāpoḍhanirdeśāc ca jñānātmakaṃ tad iti gamyate । yato jñānasyaiva kalpanāsaṃsargo 'sti, atas tatpratiṣedhena tad eva pratīyate ॥ tad yathā dhenurānīyatāmavatseti vatsapratiṣedhena godhenur eva nānyā ॥

[I,37,iii]

atha keyaṃ kalpanā nāmeti । kalpanānāṃ bahutvātkātra kalpanā vivakṣiteti saṃśayānasya paśnaḥ । nāmajātyādiyojaneti । namno jātyādibhir atulyakakṣatvād ādiśabdena parigrahe 'pi । parikalpitā hi jātyādayo na tattvataḥ santi । nāmajātyādīnāṃ yojanā nāmajātyādiyojanā । kṛdyogā ca ṣaṣṭhī samasyata iti samāsaḥ sādhanaṃ kṛteti vā । kā punar asau । nāmādīni tadvatārthena yayā yojyante saṃsṛjyante, sā pratītiḥ kalpanā । na cātra yojanaṃ prati vyāpṛtaiva pratītiḥ kalpanā vivakṣitā, kiṃ tarhi yāpi yojanaṃ prati na vyāpṛtā <I,38> tatra ca yogyapratibhāsā sāpi । yo hi yatra yogyaḥ, sa tad akurvāṇo 'pi tenavyapadeśam arhati, pācakavat pākena । tena stanapānādiṣu bāladārakāder yat kalpanājñānam, tan nāmādisaṃsargābhāve 'pi savikalpakaṃ siddhaṃ bhavati ॥

[I,38,i]

yadṛcchāśabdeṣv ityādi । anapekṣitajātyādipravṛttinimittā yadṛcchāśabdāḥ । jñānadharmo hi kalpanā, na śabdadharmaḥ । tato nāmnā viśiṣṭo 'rtho gṛhyata iti vaktavya abhilāpena kalpanāyās tulyaviṣayatāṃ darśayitum — ucyata ity āha । tat punar abhilāpavat kalpanājñānam api na svalakṣaṇaviṣayam, ato na tat pratyakṣatvenābhimatam iti jñāpanārtham । ḍittha iti ḍitthaśabdasvarūpātmanā kila so 'rthas tad abhinnarūpatayā pratīyate । evaṃ jātyādibhis tadabhedopacārāpannās te 'rtho ucyante । daṇḍī viṣaṇīti saṃyogisamavāyidravyabhedenodāharaṇadvayam ॥

[I,38,ii]

atreti kriyādravyaśabdeṣu । kriyādravyābhyāṃ tadvatāṃ yaḥ sambandhaḥ, sa śabdapravṛttinimittam । tathā hi kārakatvaṃ daṇḍitvam iti bhāvapratyayaḥ kriyākārakādisambandhe bhavati । yathoktam — samāsakṛttaddhiteṣu sambandhābhidhānam iti । śabdapravṛttinimitte ca bhāvapratyayo bhavati । tathā cāhur — yasya guṇasya hi bhāvādravye śabdaniveśaḥ, tadabhidhāne tv atalāv iti । pācako daṇḍīti ca kṛttad dhitau । tasmād atra sambandhe bhāvapratyayaḥ ॥

<I,39>

[I,39,i]

anye tv arthaśūnyair iti svamataṃ darśayati । arthena jātyādinā viśeṣaṇena rahitair ity arthaḥ । yathā yadṛcchāśabdā jātyādiviśeṣaṇavṛttinirapekṣā eva saṅketavaśāt svārtham abhidadhati, tathā gavādiśabdā api । icchāmātrāyattavṛttayo hi śabdās te puruṣair icchayā yatra yatra yathābhūte niyujyante, taṃ tam arthaṃ tathābhūtaṃ pratyāyayantaḥ kena cāryante । jātyādayas tv asiddhā iti kutas teṣāṃ śabdapravṛttinimittabhāva ity abhiprāyaḥ ॥

{1.4}

[I,39,ii]

atha kasmād ityādi । anyatarābhāve 'bhāvād dvayādhīnā vṛttiḥ । tat kasmād dvayādhīn ajanma jñānam aindriyam indriyeṇaivocyate, na viṣayeṇa । ālokas tu na sarvendriyajñānimittam, cakṣurvijñānasyāpi keṣāñcin na bhavatīti nopanyastaḥ । manaskārasya tu loke viṣayavac cakṣurvac ca kāraṇatvaṃ na prasiddham ity anupanyāsaḥ । kāraṇāntaropalakṣaṇamātraṃ vā viṣayagrahaṇam । atra yathā kathañcit pratyakṣaśabdaṃ vyutpādya so 'vikalpe sarvatra samyagjñāne sañjñātvena paribhāṣyata ity ācāryam atam । paras tv ataj jānānaḥ — akṣanimitto 'yam asañjñāśabda iti matvā pṛṣṭavān । ācāryas tv abhyupagamya parihāram āha — asādhāraṇahetutvād iti । akṣāṇi hi svasantatipatitasyāpi manovijñāsyendriyāntaravijñānasya ca nāśrayībhavanti । ato rūpīndriyavijñānanirdeśas tair iva nyāyyaḥ, tadasādhara<I,40>ṇahetutvāt । evaṃ hi cakṣurādivijñānam eva pratipādayituṃ śakyate, na tu viṣayair nirdeśena, tasya tatrāgamakatvāt, tat punaḥ sādhāraṇakāraṇatvāt । tathā hi viṣayā manovijñānānyasantānavijñānasādhāraṇāḥ, navacandrādiprekṣāsvan ekasantānacakṣurādivijñānakāraṇatvāt tatpṛṣṭhalabdhamanovijñākāraṇatvāc ca । aya, atrābhiprāyaḥ । lokena hy asya śabdasyāsminn abhidheye pratyāyanasāmarthyam astīti gamakatvam abhisamīkṣya śabdaḥ prayujyate । tac ca gamakatvam indriyavijñāne 'kṣavyapadeśasyāsti na viṣayavyapadeśasya । gamakatvena ca śabdaniyogārhatā vyāptā । atas tadgamakatvaṃ viṣayavyapadeśān nivartamānaṃ tanniyogārhatām api nivartayati । ato na viṣayair vyapadiśyata iti ॥

[I,40,i]

nanu ca icchādhīn avṛttayaḥ śabdāḥ sarvārthapratyāyanayogyā ity uktam । satyam, saiva tv icchā lokas yāsādhāraṇena vyapadeśe 'sti, na sādhāraṇena । tathā hi loko 'sādhāraṇenaiva vyapadiśati, yad darśayati — asādhāraṇena ca vyapadeśo dṛṣṭa ityādi । vyavahāratā ca loke tadvyavasthātra vidheyā, tasya pratyāyanatvād iti manyate ॥

[I,40,ii]

upapannam etad iti yuktam, yasmāt pratyakṣaṃ kalpanāpoḍhaṃ pratyakṣeṇaiva sidhyati । kim atrānyayā yuktyety abhiprāyaḥ । pratyātmavedyo hi svasaṃvedanena jñānāntareṇa vā sarveṣām abhilāpasaṃsargayogyo vikalpaḥ । asaṃsṛṣṭavikalpaṃ <I,41> ca pratyakṣaṃ vikalparahitam evātmānaṃ paricchindad utpadyate । tathā hi sarvaviṣayebhyo vikalpānapanīya pratyastam itāśeṣavikalpena manasā sthito 'pi cakṣurvijñānena rūpam īkṣate prāṇī । tac ca kalpanārahitaṃ pratyakṣam eva । santy evendriyadhiyaḥ kalapanāḥ, kiṃ tu tā nopalakṣyanta iti cet, vārttam etat । tathā hy avikalpāvasthāyā ūrdhvaṃ kiñcid vikalpayan sa cittadhārāṃ saṅkalaty evaṃ caivaṃ ca kalpanā mamāsīd iti । tad iyaṃ kalpanopalakṣyasvarūpaiva । tad yadīndriyavijñāne syāt prāg apy upalakṣyeta, na ca saṃhṛtavikalpāv asthāyām upalakṣyate । tena sā tatra nāstīti gamyate ॥

[I,41,i]

syād etat — yad etad vyāpṛtendriyasya jñānaṃ manovijñānatvena vo 'bhimatam āviṣṭābhilāpam ahir ahir iti dhārāvāhi yojakaṃ cābhidhānābhidheyayor darśakaṃ cārthasya, tadvikalpakam apy avikalpajñāvat yakṣam eveṣṭavyam । anyathā vicchinnaṃ darśanaṃ syād vikalpaś ca, vikalpenādarśānād darśanena vāvikalpanāt tayor asahavṛtteś ca । asti cāvicchinnaṃ darśanam । tasmād indriyajamevedaṃ savikalpam i<I,42>ti । vikalpakapratyakṣavādino 'pi tarhi gavādau san nihite viṣaye tatra ca pratyakṣa pravṛtte 'rthāntaranāmānusmṛtavikalpāntarasammukhībhāve ca sati pratyupasthitaviṣayagrāhi vikalpakaṃ jñānaṃ pratyakṣatvenābhimataṃ kathaṃ na vyavahitam, vyavadhāne vā katham avicchinnaṃ darśanaṃ bhavatīti tulyaṃ codyam ॥

[I,42,i]

syād etat — vijātīyavikalpakāle nāsti darśanam, tathāpi tan naiva vicchinnam avasīyate, laghutaravṛttinā darśanāntarodayena tacchūnye kāle pratisandhīyamānatvād alātavat । alātaṃ hi pūrvapūrvadeśaṃ hitvāntarāntaradeśavarti na sakalacakrābhāsāṃ deśaṃ vyāpnotīti tatra viniyatadeśapratibhāsy eva vijñānaṃ syāt, na sarvadiganugatapratibhāsam । atha ca cakrābhāsaṃ darśanaṃ bhavati । ataḥ pratisandhānāc cakraṃ paśyāmīti matir yathā tathehāpīti । tad etan nirvikalpapratyakṣavādino 'pi tulyam । yad uktam — laghutaravṛttinetyādi, tat kramabhāvinor api darśanavikalpayor avicchinnadarśanādhyavasāyasādhanāya paryāptam eva nirvikalpapratyakṣavādino 'pi । atha vā savikalpam avikalpaṃ ca yugapadve vijñāne vartete, tayoḥ svabhāvabhedam anavadhārayan pratipattā mohādaikyam adhyava<I,43>syati । tasmān manovijñānam evaitat savikalpakam, indriyajñānaṃ tu tena sahabhāvi kramabhāvi vā nirvikalpakam eveti sthitam etat ॥

[I,43,i]

pratyakṣaṃ kalpanāpoḍhaṃ pratyakṣeṇaiva sidhyatīty atra kaścid āha —
	yadi pratyakṣaśabdena pratyakṣam abhidhīyate /
	kathaṃ tatkalpanāpoḍham anuktaṃ gamyate katham //
iti । tad etat kalpanāsvarūpasaṃvarṇanenaiva nirastam । na hy abhidheyatā kalpanā, yato 'bhidhīyamānasya kalpanāpoḍhatā nivarteta, kiṃ tarhi pratītiviśeṣa ity uktam ॥

[I,43,ii]

na kevalaṃ pratyakṣeṇaiva kalpanāpoḍhatvaṃ siddham, api tv āgamenāpīti darśayann āha — abhidharme 'pītyādi । samaṅganaṃ samaṅgaḥ saṅgatir ity arthaḥ । cakṣurvijñānena samaṅgaḥ so 'syāstīti cakṣurvijñānasamaṅgī, cakṣurvijñānena saṅgata iti yāvat । nīlaṃ vijānātīti nīlam arthasvarūpeṇa jānāti, no tu nīlam iti na tan nāmato nīlam etad iti jānāti । etad evottareṇa padadvayena spaṣṭayati । na tv arthe dharmasañjñīti nārthe nāmasañjñīty arthaḥ ॥

[I,43,iii]

kathaṃ tarhītyādi । sañcitālambanāḥ pañca vijñānakāyā iti yo 'yaṃ siddhāntaḥ, sa kathaṃ yujyate, yadi tad ekata ekatvenālambanaṃ na vikalpayanti । <I,44> evaṃ manyate — sañcitaśabdena samudāya ucyate, bhāve niṣṭhavidhānāt । sañcitaṃ sañcayaḥ samudāya iti hi paryāyāḥ । sa ca sañcayo naikasyaiva paramāṇoḥ, api tu bahūnāṃ sādhāraṇo dharmaḥ । tatra sāmānye yady akṣadhīḥ pravarteta, tadāsau vikalpikā syāt । sāmānyabuddhir hi niyataṃ vikalpenānubadhyate । na hi sāmānyaṃ vastusatsiddhānta iṣyate । tasmāt saiva tadvikalpayatīti kṛtvā yac cetyādi । āyatanasvalakṣaṇaṃ cakṣurvijñānagrāhyatvādi, tat pratyete svalakṣaṇaviṣayāḥ pañca vijñānakāyāḥ, na dravyasvalakṣaṇam iti । dravyaṃ nīlādibhedāḥ । nīlādidravyasvalakṣaṇaviṣayatvapratiṣedhena sāmarthyāt teṣāṃ yat sāmānyam abhinnam, sa viṣaya ity uktaṃ bhavati । ataś ca kalpanāpoḍhatvaṃ nirudhyate tat kathaṃ tacchāstram anyathā netuṃ śakyata iti bhāvaḥ ॥

[I,44,i]

tasyobhayasyāpy ekaparihāram āha — tatrānekārthajanyatvād ityādi । tatreti śāstre, anekārthajanyatvād ity anekaparamāṇujanyatvād ity arthaḥ । svahetupratyayebhyo ye paramāṇavo jāyante, te 'nyonyasannidhānāvasthāprāptā eva santaḥ pratyekaṃ vijñānopajananasamarthāḥ sañcitaśabdenoktāḥ । sañjātaṃ citaṃ cayapa<I,45>ryāyam eṣā iti sañcitāḥ । prādibhyo dhātujasya veti bahuvrīhir uttarapadalopaś ca, praparṇa iti yathā । naiva vātra ktapratyayo bhāve vihitaḥ, kiṃ tarhi karmaṇy eva । parasparopasarpaṇapratyayair hi te sañcitāḥ saṃhīkṛtāḥ । tais tathāvidhair anekaiḥ svapratibhāsā janyanta iti sañcitālambanā ity uktāḥ, sarvāṃs tān sañcitākhyānaviśeṣeṇālambante, naikam eva dravyam iti kṛtvā ॥

[I,45,i]

yac coktam — āyatanasvalakṣaṇaṃ pratyeta ityādi, atrāpi tair eva yathoktaiḥ paramāṇubhiḥ sahitenaiva cakṣurādivijñānaṃ janyate, na svakenaiva । tasmād anekārthajanyatvāt svārthe sāmānyagocaram ity uktam । sāmānyaṃ gocaro 'syeti vigrahaḥ । nanu ca sāmānyam abhinnakalpitam, indriyajñānasya ca viṣayaḥ paramāṇvākhyam anekaṃ vastu । tat kathaṃ sāmānyagocaratvam upapadyate । naiṣa doṣaḥ । yat tat sañcitaśabdenāyatanasvalakṣaṇaśabdena coktam anekaṃ paramāṇuvastu tad eva pratiniyatavijñānajananasāmarthyena sādharmyeṇa parasparāpekṣayā samānam । samānam eva sāmānyam, svārthe taddhitavidhānāc cātur varṇyavat । tad etad uktaṃ bhavati — sañcitagocaram āyatanasvalakṣaṇagocaraṃ coktam iti । na tu bhinneṣv abhedakalpanād iti sāmānyaviṣayam uktam ity anena sambandhaḥ । na tu bhinne<I,46>ṣv abhedakalpanayā sañcitaviṣayam āyatanasvalakṣaṇaviṣayaṃ coktam ity arthaḥ । na dravyasvalakṣaṇam ity anenāpy ekaparamāṇudravyaniyamanirākaraṇaṃ śāstraṃ kṛtaṃ draṣṭavyam, na sāmarthyākṣiptaṃ sāmānyaviṣayatvam ity aviruddham ॥

[I,46,i]

ye tu — ekendriyavijñānakāryatvenaikarūpāyatanādisaṅgrahe 'pi nānekaṃ dravyaṃ yugapadgṛhyate, api tu krameṇaivety āhuḥ, ta idaṃ vaktavyāḥ — yadi yugapadbahūnāṃ dravyāṇāṃ grahaṇaṃ nāsti, kathaṃ tarhi tilam āṣādīnāṃ vicchinnadeśāvasthitānāṃ sakṛdgrahaṇam iti । na hi tair asaṃyuktatvād vijātīyatvāc ca dravyāntam ekam ārabdham, yasya grahaṇaṃ syāt । darśanasya laghuvṛttitvād bhrāntyā kramavaty api tatrākramādhyavasāya iti cet, kramapātiṣv api tarhi teṣu lāghav asya tulyatvāt, sakṛd eva gṛhṇāmīty adhyavasāyaḥ syāt । kiṃ ca rephasakārādiṣu varṇeṣu laghuvṛttitvād darśanasyākramagrahaṇādhyavasāyaḥ syāt । tataś ca kramabhedāc chrutibhedo na syād rasaḥ sara ity evamādiṣu śabdeṣu । āśubhramaṇodakabindupātādiṣu ca darśanasya lāghavāt krameṇa gṛhṇāmīti bhāve grahaṇādhyavasāyo na syāt । tasmād yāvad gocarībhūtaṃ tat sarvaṃ yugapad eva pratīyata iti ॥

{1.5}

[I,46,ii]

āhuś ceti । viṣayavipratipattiṃ nirākurvaṃs tad eva nirvikalpatvaṃ samarthayate — dharmiṇo 'nekarūpasyeti । arthāntaravyāvṛttisamāśrayeṇa kalpitā ye dharma<I,47>bhedāḥ sāmānyarūpā jñeyatvādayaḥ, tadapekṣayān ekarūpasyety uktam । na punar aṃśavān asau viṣayā, netarasyeti darśayann āha — nendriyāt sarvathā gatir iti । indriyād iti hetau pañcamī lyablope vā । indriyād dhetor indriyaṃ vā prāpya sarveṇa prakāreṇa svasāmānyalakṣaṇābhyāṃ grahaṇaṃ na bhavatīty arthaḥ ॥

[I,47,i]

tasya tarhi kīdṛśam ālambanam ity āha — svasaṃvedyam ityādi । svasaṃvedyam anāgamikam । anirdeśyam anākhyeyam । atha vā svasaṃvedyam ity ukte kiṃ svabhāvaṃ tad iti vaktavyam ity āha — anirdeśyam iti । anirdeśyatvaṃ tu tasya jñānayo rūpabhedād iti manyate । tathā hi yac ca śābdaṃ jñānaṃ yac caindriyam, anayor bhinnaḥ pratibhāsaḥ, spaṣṭāspaṣṭtvāt । na hi yathā vyāpṛtendriyasyārtharūpam indriyajñāne sphuṭenākāreṇa pratibhāsate tathā śābde । yadi punar indriyagocara eva nirdeśyaḥ syāt, śābde 'pi tathaiva pratibhāseta, na caivam ।

<I,48>

[I,48,i]

na ca yaḥ śābde na pratibhāsate sa śabdārthaḥ । tasmād bhinnarūpajñānagrāhyatvān nendriyaviṣayaḥ sitatvād nirdeśya iti । yady eto bhinnarūpajñānagrāhyam, na tat tad eva । tad yathāśvād bhinnajñānagrāhyo mahiṣaḥ । indriyaviṣayād bhinnarūpajñānagrāhyaś ca śabdaviṣayaḥ sitatvādiḥ । vyāpakaviruddhaḥ ॥

[I,48,ii]

syād etat — aindriyasya jñānasya cakṣurādir āśrayaḥ, śābdasya tu manaḥ । tasmād āśrayabhedād ekaviṣayatve 'pi tayoḥ pratibhāsabheda iti । yady evam, katham idānīṃ cakṣurvijñānādīni bhinnārthānīti vo niścayaḥ । tatrāpi hi śakyate vaktum — eka eva teṣāṃ viṣayaḥ, pratibhāsabhedas tv āśrayabhedād iti । kasyacid arthākārasyānukārāc chābdasyaivaikaviṣayatvaṃ na cakṣurvijñānādīnām । na hi tāni parasparam arthasya kañcanākāram anukurvantīti cet, na, tatrāpi jñeyatvādy anukāritvam asty eva ॥

[I,48,iii]

yāpīyaṃ kalpanā yadi śābdendriyajñānayor naiko viṣayo yaḥ sāstrādimānsa gaur ity upadeśād gāṃ pratipadya paścād vyaktiviśeṣaṃ paśyan katham evam avasyati yo 'sau mayā śruto 'yam asāv iti, kathaṃ ca gāmānayety ukta indriyaviṣaya eva pravartate । na hy anyam upalabdhavato 'nyatra sa evāyam iti pratyayo bhavati । nāpy anyatra codite 'nyatra pravṛttir yuktā । bhavati ca tathā pratyayaḥ pravartate ca śabdād i<I,49>ndriyaviṣaye । tasmād ekas tayor viṣaya iti sāpyakalpanaiva । tattvavicāravyāpṛtā hi vyākhyātāraḥ khalv evaṃ viṣayavivekaṃ kurvanti, na vyavahartāraḥ । te tu tattvādhyavasāyena dṛśyavikalpyāv arthāv ekīkṛtya vyavakarantīty alam atiprasaṅgena । evaṃ svasaṃvedyam anirdeśyaṃ rūpaṃ pratyakṣasya viṣayo na caivaṃvidhe kalpanā pravartate, tasyāḥ śābdenaikaviṣayatvād iti viṣayanirdeśenāpi pratyakṣasyāvikalpatā samarthitā bhavati ॥

[I,49,i]

kathaṃ tarhīdānīm aniścayātmanaḥ pratyakṣād vyavahāraḥ । niścinvan hīdan tayā sukhaduḥkhasādhanayoḥ prāptiparihārāya pravartate । naiṣa doṣaḥ । arthālocanamātre 'pi hi pratyakṣe 'nubhavāhitasāmarthyabhāvismaraṇapūrvakābhyām abhilāṣetarābhyāṃ vyavahāro bhavati । vastudharmo hy eṣa yad anubhavaḥ paṭīyān smṛtibījam ādhatte yādṛśaṃ ca sukhasādhanaṃ duḥkhasādhanaṃ vānubhūtam, tādṛśadarśanād asya prabodhe sati tad evedam iti smṛtir bhavati । tato 'bhilāṣetarayor anyataraḥ । tato 'pi puruṣasya yathārhaṃ pravṛttir iti ॥

[I,49,ii]

evaṃ tāvad ityādi nigamanam । ihaivaṃ tāvat pañcendriyajam iti vacanāt tāvac chabdenānyad apy apañcendriyajam asti tasya ca lakṣaṇaviśeṣaḥ pṛthagvakṣyamāṇa ity etat sūcitam । tac ca sarvaṃ nirvikalpam eveti nyāyamukha eva parigatam ।

<I,50>

[I,50,i]

ataḥ kasyacin nipuṇamateś codyam āśaṅkate । tatredaṃ codyam — nanu sarva evāmī pratyakṣabhedā nirvikalpā eva, tataś ca pratyakṣaṃ kalpanāpoḍham ity anenaiva saṅgṛhītāḥ । tathā hi nyānamukhenaiṣāṃ pṛthaglakṣaṇaṃ praṇītam ।  tatra kim artho 'yam iha pṛthaglakṣaṇabheda ucyata iti । ato 'sya parihārāyāha — paramatāpekṣaṃ cātra viśeṣaṇam iti viśeṣaṇam viśeṣo bheda iti paryāyāḥ । tac ca prakṛtatvāt pratyakṣalakṣaṇasyeti gamyate । atreti prakaraṇe । yo 'yaṃ pṛthaglakṣaṇaviśeṣaḥ sa pareṣāṃ vipratipattilakṣaṇaṃ yan mataṃ tadapekṣaḥ ॥

[I,50,ii]

tatra manovijñāne pratyakṣa indriyajñānānubhūtatam eva tam arthaṃ gṛhṇātīti keṣāñcid vipratipattiḥ । rāgādisaṃvedane nāsty eva tad iti । yogijñāne 'py eṣaiva । yata evaṃ pareṣāṃ vipratipattir atas tadapekṣaḥ pratyakṣaṃ kalpanāpoḍham ity anena saṅgṛhītasyāpy apañcendriyajasya pratyakṣasya pṛthaglakṣaṇabheda ucyate । paravipratipattinirāsāyeti bhāvaḥ ॥

[I,50,iii]

apare tu — kiṃ punaḥ pañcendriyajaṃ savikalpam apy asti, yata etad viśeṣaṇam ity āha — paramatāpekṣaṃ cetyādi । pareṣām indriyajaṃ jñānaṃ kiñcit savikalpakaṃ yad vyutpannavyavahārasya, kiñcid avikalpakaṃ yad itarasyeti matam । atas tadapekṣam indriyajñānasya kalapanāpoḍham ity etad viśeṣaṇaṃ paraparikalpitasavikalpe<I,51>ndriyajñānavyavacchedārtham iti vyācakṣate । teṣāṃ yadi paramatāpekṣam etad viśeṣaṇam uktam, evaṃ saty akriyamāṇe 'smin paramatāpekṣe svamatena lakṣaṇam anuktam eva syāt । tataś ca lakṣaṇaṃ pratyakṣasya kiṃ syāt । etac codyamasamāhitaṃ syād ity uktam etat ॥

[I,51,i]

sarve tv avikalpakā eveti tuśabdena na svamatāpekṣo 'yaṃ pṛthaglakṣaṇaviśeṣa ucyate, vipratipatter abhāvād ity arthaṃ dyotayati । viśeṣaṇena pratyakṣaṃ kalpanāpoḍham ity anenaiva sarvalakṣyasaṅgrahaḥ ॥

{1.6}

[I,51,ii]

mānasaṃ cetyādi । caśabdaḥ samuccayārthaḥ । arthaśabdo 'yaṃ jñeyaparyāyaḥ । rāgādīnāṃ svaṃ rāgādisvam । svaśabdo 'yam ātmavacanaḥ । arthaś ca rāgādisvaṃ ca, tasya saṃvittir artharāgādisvasaṃvittiḥ । saṃvedyate jñāyate 'nayeti saṃvittiḥ । saṃvitteḥ pratyekam abhisambandhaḥ । sāvikalpikā mānasaṃ pratyakṣam ॥

[I,51,iii]

tatra manovijñānam indriyagṛhītam evārthaṃ gṛhṇāti tato vānyam iti dvayī kalpanā । yadi pūrvā, tatas tasya prāmāṇyam eva na syāt, gṛhītagrahaṇāt smṛtyādivat । atha dvitīyā, tadāndhāder apy arthagrahaṇaṃ syāt । indriyajñānanirapekṣaṃ hi mano<I,52>vijñānaṃ yadi bāhye 'rthe pravartate, tadā cakṣurādivikalasyāpi darśanaṃ prāpnoti । tadvaktavyaṃ kīdṛśaṃ tad ity āha — mānasam apītyādi । rūpādayaś ca te viṣayāś ceti karmadhārayaḥ ॥

[I,52,i]

nanu ca rūpādayo viṣayā eva, tat kim arthaṃ viṣayagrahaṇam । anālambyamānarūpādivyavacchedārtham, na hy avijñāyamānaviṣayā bhavanti । kasya punas te viṣayāḥ । anantaram indriyajñānasya prakṛtatvāt tasyaiva rūpādiviṣayāṇāṃ vikāro rūpādiviṣayavikāraḥ, sa ālambanaṃ yasya tat tathoktam । samudāyavikāraṣaṣṭhyāś ca bahuvrīhir uttarapadalopaś ceti vacanāt samāsa uttarapadalopaś ca suvarṇālaṅkāra iti yathā । kaḥ punar viṣayasya vikāraḥ । yas tena janita uttarakṣaṇaviśeṣaḥ, sa tasya vikāra iti vyavahriyate, na tv avasthite dharmiṇi dharmāntaranivṛttau dharmāntarāv abhāvaḥ, sāṅkhyaparikalpitasya pariṇāmasya niṣiddhatvāt । tad etad uktaṃ bhavati — indriyajñānaviṣayajanitasamantararūpādikṣaṇālambanam iti । anenāprāmāṇyadoṣaḥ pratikṣiptaḥ । kutaḥ punas tasya niyataviṣayateti cet, yatas tasya yaḥ samanantarapratyayaviśeṣaḥ sa svaviṣayopajanitānantararūpādikṣaṇasahakāryeva taj janayati, atas tad yathoktaviṣayam evety avagaccha ॥

<I,53>

[I,53,i]

anubhavākārapravṛttam iti । anubhūyate 'nenety anubhavaḥ । ākāra ābhāsaḥ । sa punar ananubhavarūpo 'py asti, yaḥ smṛtyādīnām ity atas tadvyavacchedāyānubhavagrahaṇam । anubhava ākāro yasya, tat tathoktam । kiṃ punas tat । pūrvoktanyāyenendriyajñānam eva । tenānubhavākāreṇa pravṛttam utpannam anubhavākārapravṛttam । etad uktaṃ bhavati — indriyajñānāt samanantarapratyayād utpannam iti । anena yad uktam — andhāder apy arthagrahaṇaṃ syād iti, tan nirastam । yasmān na tadbāhyeṣv artheṣu svatantraṃ pravartate, kiṃ tarhīndriyapratyayāpekṣam, andhādeś cendriyajñānaṃ nāstīti nāsti tat ॥

[I,53,ii]

rāgādiṣu ca svasaṃvedanam iti । svasya saṃvedanaṃ svasaṃvedanam । saṃvedyate 'neneti saṃvedanam । grāhakākārasaṅkhyātam anubhavasvabhāvatvam । anubhavasvabhāvatvād eva hi rāgādayo 'nubhavātmatayā prakāśamānā ātmānaṃ saṃvedayante, ātmasaṃvedanā iti ca vyapadiśyante । atas tadanubhavātmatvam eṣāṃ pramāṇam । yat punarbhāvarūpaṃ saṃvedanaṃ svādhigamātmakam, tat tasya phalaṃ veditavyam । ātmā tu teṣāṃ prameyaḥ । rāgādigrahaṇaṃ spaṣṭasaṃvedanadarśanārtham । sarvajñānānāmā<I,54>tmasaṃvedanasya pratyakṣatvāt । avikalpakatvaṃ tu tasyāśakyasamayatvāt । viṣayīkṛte hi samayaḥ śakyate kartum । na cānutpannaṃ rāgādyātmānaṃ saṃvittir viṣayīkaroti, rāgādyātmarūpatayā tasyā apy anutpannatvāt । utpanne 'pi rāgādyātmani saṃvittir abhilāpaṃ na yojayati । tathā hi sābhilāpamādāya tatra yojayet । abhilāpagrahaṇe ca kṣaṇikatvān na sā, nāpi rāgādaya iti kiṃ kena yojyeteti । aśakyasamayatvād rāgādīnāṃ saṃvittir nāviṣṭābhilāpā yena yatra śabdasya samayo na gṛhītaḥ, na tacchabdena taṃ saṃyojya gṛhṇāti । tad yathā cakṣurvijñānaṃ gandham । na gṛhītaś ca rāgādyātmani tatsaṃvedanena śabdasamayaḥ । kāraṇābhāvaḥ ॥

[I,54,i]

atra kecid āhuḥ — āśrayāsiddhiḥ । tathā hi svasaṃvitter nirvikalpakatvaṃ sādhyam । sā ca jñānasyāpi tāvan na samasti । kutaḥ punaḥ sukhādīnām ajñānarūpāṇām । te hy ekasminn ātamani jñānena saha samavāyāt tenaikārthasamavāyinā gṛhyanta iti svayaṃ <I,55> prameyarūpā eva । atas te parasyāpi na saṃvedakāḥ, kutaḥ punar ātmana iti । tais tajjñānam avaśyaṃ sukhādyākāram abhyupeyam, anyathā tasya te vedyā eva na syuḥ । na hi jñānasattaivārthānāṃ saṃvedanā yuktā, tasyāḥ sarvatrāviśeṣāt sarvārthagrahaṇaprasaṅgāt । yaj jñānaṃ yadākārarahitam, na tat tasya saṃvedakam । gojñānam ivāśvasya । sukhādyākārarahitaṃ ca sukhādijñānam । vyāpakavirudddhaḥ ॥

[I,55,i]

bhavatu jñānaṃ tadākāram, tataḥ kim iti cet, idaṃ tato yat tad eva hlādaparitāpādyākārānugataṃ sukhādīti siddhaṃ sukhādi jñānarūpam । bodharūpaṃ hi vastu sātādirūpaṃ teṣām api siddham । tatra jñānaṃ sukhaṃ duḥkham ityādikā yatheṣṭaṃ sañjñāḥ kriyantām । nātra kaścin nivārayitā । yathā jñātahlādādika ākāro 'jñānarūpasukhādikṛto na bhavati, tathānyatra pratipāditam । iha tu bahugranthabhayān na pratanyate ॥

[I,55,ii]

yo 'py āha — nāntārāḥ sukhādayo nāpi cetanāḥ, kiṃ tarhi tadviparītasvabhāvāḥ prameyā eveti, tasyāpi yathoktanītyā hlādādyākārabodhātmalkaṃ vastu <I,56> siddham । tasyaiva ca svasaṃvedanaṃ pratyakṣam uktam, na tadvyatiriktasya sukhādeḥ paraparikalpitasya । tac ca svasaṃvedanaṃ sādhayiṣyamāṇam iti nāsty āśrayāsiddhiḥ ॥

[I,56,i]

nanu sarvasyaiva jñānasyendriyajasyāpi mana āśraya ity apy ete pañca vijñānakāyā indriyadvayāśrayā iti vacanāt, tatkasmād idam eva mānasam ucyata ity āha — indriyānapekṣatvād iti । rūpīndriyanirapekṣatvād iti bhāvaḥ । yasya mana evāśrayo na rūpīndriyam, tanmānasam abhisaṃhitam । ye tarhi pañca vijñānakāyās tatsamprayoginaś ca rāgādayaḥ, teṣāṃ svasaṃvedanaṃ kathaṃ mānasaṃ pratyakṣam । svasaṃvittisāmānyena tajjātīyatvāt । kathaṃ punar indriyānapekṣatve pratyakṣaśabdo yujyate । yāvatākṣanimittaḥ pratyakṣavyapadeśaḥ, uktam etaj jñānaviśeṣasya pāribhāṣikīyaṃ sañjñeti । atha vā manaso 'py akṣatvāt pakṣāntare 'py adoṣaḥ ॥

[I,56,ii]

tathā yoginām iti । yathā mānasam avikalpakaṃ pratyakṣam, tathā yoginām api । yogaḥ samādhiḥ । sa yeṣām asti, te yoginaḥ । gurunirdeśāvyavakīrṇam iti । tenāvyavakīrṇaṃ rahitam ity arthaḥ । etena spaṣṭāvabhāsitvam api tasya labdham, nirvikalpasya spaṣṭatvāvyabhicāritvāt । mātraśabdo 'dhyā<I,57>ropitārthavyavacchedārthaḥ । tena yad bhūtārthaviṣayam āryasatyadarśanavat, tad eva pramāṇam, nābhūtārthaviṣayaṃ viplutaṃ pṛthivīkṛtsnādi । nanu cāyam artho vakṣyamāṇād evāpavādāl labhyate, tat kiṃ mātragrahaṇena । satyam etat, tathāpi prādhānyajñāpanārtham asya lakṣaṇavākya evāyam arthaḥ paridīpitaḥ । prādhānnyaṃ punar mokṣahetutvāt । nirvikalpakatvaṃ punas tasya spaṣṭāvabhāsitvaṃ ca bhāvanāniṣpattiphalatvāt । yad bhāvanāniṣpattiphalaṃ jñānam, tan nirvikalpaṃ spaṣṭāvabhāsi ca bhavati । tad yathā kāmaśokādy upaplutānāṃ priyāviṣayaṃ jñānam । tathā ca yogijñānam । svabhāvaḥ ॥

{1.7–1.8ab}

[I,57,i]

kalpanājñānam api nāmeti । asyāyam arthaḥ — yat svasaṃvedyam, tat svādhigamaṃ prati pratyakṣam, rāgādijñānavat । tathā ca kalpanājñānam iti svabhāvaḥ । satyam etad ityādineṣṭasiddhiṃ darśayati । evaṃ manyate — yatra viṣaye yaj jñānaṃ śabdasaṅketagrāhi, tat tatra śabdadvāreṇa tasya viṣayagrahaṇāt savikalpakaṃ bhavati, svarūpaṃ cāśakyasamayaṃ yathoktaṃ prāk । atas tatrādhigantavye sarvaṃ jñānaṃ pratyakṣam eveti ॥

[I,57,ii]

evaṃ tāvat pratyakṣam iti tāvac chabdaḥ krame । pratyakṣam uktvā tadābhāsābhidhānam iti kramaḥ ॥

<I,58>

[I,58,i]

nanu ca — pratyakṣaṃ kalapanāpoḍham iti bruvatā — savikalpaṃ pratyakṣābhāsam ity uktaṃ bhavati । tac ca prāg evoktaṃ nāmajātyādiyojanena, tat kim arthaṃ punas tasya vacanam । yad artham, tad utttaratrāviṣkariṣyāmaḥ ॥

[I,58,ii]

bhrāntisaṃvṛtisajjñānam ityādi । anena caturvidhaṃ pratyakṣābhāsam uktam । tatra bhrāntijñānam ity anenānyārthakalpanājñānam ekaṃ tāvad uktam । tathā hy asad evodakādikam arthāntaraṃ saṅketasamāśrayān mṛgatṛṣṇādiṣv adhyāropayanty upadyate kalpanā । saṃvṛtisatsv ityādinā saṅketasamāśrayasamāropakalpanāpravṛttaṃ dvitīyam । kiṃ punaḥ kāraṇaṃ saṃvṛtisatsu yaj jñānaṃ tat pratyakṣābhāsam ity āha — arthāntarādhyāropād iti । tad dhi prajñaptivastuṣu rūpādiṣv arthāntarabhūtān ghaṭādīn adhyāropayati, na prajñaptivastumātraṃ pratipadyate । kathaṃ punar etaj jñāyata ity āha — tadrūpakalpanāpravṛtttatvād iti । tad dhi tān saṃvṛtisato 'rthāntaratvena kalpayad upadyate । adhyāropitārthākārakalpanayā pravṛttatvāt saṃvṛtijñānaṃ ghaṭādīn adhyāropayati, na tu tatprajñaptivastumātraṃ pratyeti ॥

[I,58,iii]

tatra tāvad rūpādīnām udakāharaṇādyekakāryatayā tadanyebhyo bhinnānāṃ sakṛtsamuditānāṃ svakārye niyojanārthaṃ tatra lokasya yaḥ śabdasaṅketaḥ, tam āśrayaṃ <I,59> kṛtvārthāntareṇa ghaṭādinā rahiteṣv api rūpādiṣu bhāvato 'rthāntaramadhyāropayantī pravartate kalpanā ghaṭaḥ paṭa ityādikā । tathā samuccayādivyavacchedaphalaśabdaniveśasamāśrayeṇaikatvādiveśinī । tathā deśāntarotpādiṣu evaṃ satsu, tathā bahuṣv ekakāryeṣu samudāyeṣu, evaṃ nairantaryādyavastheṣu, atathābhūtatavyavacchedāya śabdasamayam āśrityārthāntarabhūtaṃ karma sattāṃ ghaṭatvādi saṃyogādi ca yathākramam adhyāropayanty upajāyate kalpanā । tad evaṃ prabhedataḥ śabdakalpaiva saṅketamātrasamāśrayam । dvitīyam etat kalpanājñānam ॥

[I,59,i]

mṛgatṛṣṇādiṣu yā toyādikalpanā, sā nānudakavyavacchedāyodake kṛtaṃ saṅketamātrāśritya pravartate, yena saṅketasamāśrayāyam evāntarbhāvān na pṛthagvacanaṃ tasyāḥ syāt, kiṃ tarhy asad evodakādikaṃ tatra bhūtasaṅghāte saṅketasamāśrayāt pūrvadṛṣṭam anyad evārthamadhyāropayanty utpadyate । ata evāha — toyādikalpanāpravṛttatvād iti । ghaṭādayas tu svopādānād anye na santy eva । saṅketamātranimittaiva tadadhyāropiṇī kalpaneti pūrvasyāḥ pṛthag uktā ॥

[I,59,ii]

anumānatatphalādijñānam iti । anumīyate 'nenety anumānam, liṅgam । tatra sa evāyaṃ dhūma iti sambandhakālānubhūtārthakalpanāpravṛttaṃ jñānam । tatphale 'pi liṅgijñāne pūrvānubhūtakalpanāsti, sa evātrāgnir iti sāmānye<I,60>nānumānāt । smārte 'pi pūrvānubhūtākāro vikalpa itthaṃ tanmayānubhūtam iti । ābhilāṣikam api pūrvānubhūtakalpanāṃ nātivartate, vinā tyābhilāṣābhāvāt । ādiśabdena saṃśayajñānagrahaṇam । tatrāpi kiṃ tad evedam āhosvidanyad ity evam ākārā pūrvānubhūtakalpanā jāyata itīdaṃ pūrvānubhūtārthakalpanājñānaṃ tṛtīyam ॥

[I,60,i]

sataimiram  ity anenendriyopaghātajaṃ ca taimirādijñānaṃ caturthaṃ pratyakṣābhāsam uktam iti ॥

[I,60,ii]

tatra dve pūrvake kalpanājñāne na pratyakṣe iti khyāpanārtham ukte । kutaḥ punas tayoḥ pratyakṣāśaṅkā yena tannivṛttaye yatnaḥ kriyate । te hi pratyakṣasya saṃvṛttinī । tasmāt sūkṣmam utpādakālavibhāgaṃ duravadhāratvād anupalakṣayataḥ pratyakṣe evaite iti kasyacin matiḥ syāt । dṛśyate ca keṣāñcid vipratipattiḥ । yathā ghaṭādiṣu jñānaṃ saṃvṛtisatsu mṛgatṛṣṇādiṣu codakādijñānaṃ pratyakṣam eveti । tathā hi tasyaiva mṛgatṛṣṇādau toyādijñānasya vyavacchedāyāvyabhicārīti pratyakṣalakṣaṇe viśeṣa<I,61>ṇam upāttam । akṣopaghātajajñānanivṛtty arthaṃ tad iti cet, na, arthasan nikarṣagrahaṇād evān arthasambhūtasya dvicandrādijñānasya nivṛtteḥ । anyathendriyajam ity eva vācyaṃ syāt ॥

[I,61,i]

anumānādijñānaṃ tu siddham eva yathāpūrvānubhūtasamayasmṛtibalapravṛttam apratyakṣaṃ ceti tasyāpratyakṣatve siddhe 'pi yad ihopādānām, tat pūrvayor eva kalpanājñānayor apratyakṣatvasādhanāya । yat pūrvānubhūtasamayasmṛtibalabhāvi, na tat pratyakṣam । yathedam anumānādijñānam । tathā ca pūrvake jñāne । vyāpakaviruddhaḥ । tad evaṃ trividham eva kalpanājñānaṃ lakṣaṇavacanenārthāpattito nirastam ॥

[I,61,ii]

caturthas tu yaḥ pratyakṣābhāsaḥ, so 'pavādo 'tra draṣṭavyaḥ, na tu lakṣaṇavacanenārthāpattyā nirākṛtasyodāharaṇam । anyathā lakṣaṇavyabhicāraḥ syāt । tasmāt tenāpavādavacanena bāhyābhyantaropaghātapratyayopahatendriyajñānaṃ kalpanāpoḍhatve 'pi pratyakṣābham ucyate । sataimiram ity atra tu timiraṃ sarvendriyopaghātapratyayopalakṣaṇamātraṃ kila draṣṭavyam ॥

[I,61,iii]

yas tv āha — dvicandrādijñānaṃ naivendriyajam, api tu mānasam eveti, tena vaktavyam — kim indriyajasya lakṣaṇam iti indriyabhāvābhāvānuvidhānam iti <I,62> cet, tad ihāpi tulyam । tadvikāravikāritvam iti cet, atrāpy etad evottaram । api cecchayā sarpādibhrāntivad eva tan nivartyeta । śakyante hi kalpanāḥ pratisaṅkhyānabalena nivartayitum । kiṃ ca vikṛtākṣasya vikāranivṛttau kalpayato 'pi na nivarteta । na caidam । tasmād idam apy aindriyam eva । uktaṃ cācāryeṇa te 'pi hi paramārthato 'nyathā vidyamānā dvicandrādyābhāsasya nīlādyābhāsasya ca jñāsya kāraṇaṃ bhavantīti । nātrābhiniveṣṭavyam । yata evam indriyajam api viplutam asti, ata eva bhrāntītyādinoktād vikalpavargād itikaraṇavyavacchinnāt pṛthagavikalpakaṃ pratyakṣābham ācāryeṇoktaṃ sataimiram iti ॥

[I,62,i]

atra codyate — ihāvisaṃvādi pravartakaṃ jñānaṃ pramāṇam abhimatam, na hy ābhyām arthaṃ paricchidya pravartamāno 'rthakriyāyāṃ visaṃvādyata ity abhidhānāt । indriyopaghātajasyāpi ca kasyacij jñānasya kvacit samīhite 'visaṃvādanaṃ pravartakatvaṃ cāsty eva । tato yad etat keśādipratibhāsitaimirādijñānaṃ yasya samīhite keśādivastuni saṃvādo nāsti, tasya mā bhūt prāmāṇyam । yat punar etat kāmalopaplutalocanasya śukre śaṅkhādau pītaśaṅkhādinirbhāsam, yac ca cirakālatimi<I,63>rāvṛtanayanatvād viprakṛṣṭatvād vā spaṣṭeṣu nīlādiṣv aspaṣṭanīlādyākāram, yad api naiyānasaṅkṣobhāhitavibhramaṃ sthireṣv api vṛkṣādiṣu gamikriyāviṣṭapādapādipratibhāsi, tasyaivam prakārasyāny asyāpi cātasmiṃs tadgrahād bhrāntasyāpi vastuni pratibandhādīpsitārthāvisaṃvādinaḥ kvacit prāmāṇyam eva nyāyyam । tathā hi tataḥ pravartamāno 'sati pratibandhe niyamena śaṅkhādivastumātrāyātārthakriyāsamartham artham abhisamīhitam āsādayati । atha saṃvādinām apy eṣāṃ vitathapratibhāsitvāt prāmāṇyaṃ neṣyate, anumānasyāpi tarhi neṣṭavyamata eva । na ca neṣyate । tasmāt teṣām api samīhitārthakriyāsamarthe śaṅkhādivastumātre yatra saṃvādas tatrāviruddhaṃ prāmāṇyaṃ paśyāmaḥ । śakyate ca vaktum — yato jñānāt pravṛttaḥ puruṣo 'sati pratibandhe niyamenābhīṣṭam artham āsādayati, tat tatra tasya pramāṇam । tad yathābhimataṃ pratyakṣam anumānaṃ ca । yathoktāc ca jñānāt pravṛttaḥ puruṣo 'sati pratibandhe niyamenābhīṣṭaṃ śaṅkhādivastumātram āsādayatīti svabhāvaḥ । na cedam anumānam, aliṅgajatvān nirvikalpatvāc ca । na ca tṛtīyaṃ pramāṇam iṣṭam, itaḥ pratyakṣam evety abhyupeyam । yat kalpanāpoḍhaṃ samīhitārthāvisaṃvādi, tat pratyakṣam । tad yathābhimataṃ pratyakṣam । tathā ca prakṛtaṃ jñānam । svabhāvaḥ ॥

<I,64>

[I,64,i]

syād etat — śaṅkhādimātre vastuni samīhite saṃvādādiṣṭam eva tasya pratyakṣatvam, viśiṣṭe tu pītādyākāravati visaṃvādān neṣyata iti । na tarhi sataimiram ity anenāpavādapadena bāhyābhyantaropaghātapratyayopahatendriyajñānaṃ kalpanāpoḍhatve 'pi pratyakṣābhamuktam । kevalaṃ tatra sataimiravacane timiraṃ sarvendriyopaghātapratyayopalakṣaṇamātram ity evaṃ vyākhyeyam, upahatendriyajñānasyāpi kasyacit pratyakṣatvāt । nāpy abhrāntam iti viśeṣaṇaṃ kartavyam, bhrāntasyāpi kasyacit kvacit pratyakṣatveneṣṭatvāt ॥

[I,64,ii]

tasmāt sataimiram ity etad apavādapadam anyathā vyākhyāyate । timiraśabdo 'yam ihājñānavacano yathā nimiraghnaṃ ca mandānām ityādau vākye । timire bhavas taimiraḥ । vyavacchedaphalatvāc ca vākyasya sarvavākyaṃ sāvadhāraṇam iti timira eva bhava iti sāvadhāraṇe vākyārthe tad dhito bhavati । kaḥ punar asau । visaṃvādaḥ । sa hi yadi bhavaty ajñāna eva bhavati, na jñāne, tasyaikāntena saṃvāditvāt । prasiddhataraṃ caital loke saha tena taimireṇa vartata iti sataimiram, visaṃvādīti yāvat । savikalpasya ca visaṃvādino bhrāntyādiśabdenopādānād idaṃ nirvikalpam avasīyate । smārtābhilāṣikaṃ ceti cāyaṃ vaśabdaḥ samuccayārtho <I,65> bhinnakramaś ca sataimiraṃ cety evaṃ draṣṭavyaḥ । tenāyam artho bhavati — visaṃvādi ca jñānaṃ pratyakṣābhāsam iti । evaṃ bhrāntasyāpi nirvikalpasya yata saṃvādas tatra pratyakṣatvam । yatra tu visaṃvādas tatra tadābhāsatvam ity etat siddhaṃ bhavati । na caivaṃ sati kaścid virodhaḥ, kalpanājñānavat । yathā hi kalpanājñānasya svādhigamāpekṣayā pratyakṣatvaṃ bāhyaviṣayāpekṣayā tad ābhāsatvaṃ na viruddhyate, tathā yathoktasyāpi jñānasya viṣayabhedāpekṣayā tad ubhayam iti ॥

{1.8cd}

[I,65,i]

atra cety asmanmate । savyāpārapratītatvād iti saha vyāpāreṇa pratītyatvād ity arthaḥ । etat pramāṇatvopacāranibandhanam । pramāṇaṃ phalam eva sad iti । pramāṇasyādhigamaḥ phalam । tac ca svayam eva tadātmakam iti tato na vyatiriktam ॥

[I,65,ii]

na hy atra bāhyakānām iva pramāṇād arthāntaraṃ phalam iti mā bhūd ihāpi tadvad eva doṣaḥ । tasyaiva tv ityādināyam arthaḥ sūcitaḥ — naiva vyavasthirasvabhāvaṃ kiñcid asti sādhyaṃ sādhanaṃ vā, pratītirūpānupātitvāt sarvatra sādhyasādhanavyavahārasya । ihāpi cāsti । jñānasyādhigamarūpatvāt sādhyatvapratītir iti phalatvam upacaryate । tasyaiva ca viṣayākāraparigrahāt savyāpārapratītir iti <I,66> pramāṇatvam upacaryate, vyavahriyata ity arthaḥ । tathā hi tajjñānaṃ viṣayākāratāṃ dadhānaṃ nirvyāpāram api satsvaviṣaye 'dhigamātmanā vyāpāreṇa khyāti nānyathā । tasmāt saiva tasyātmabhūtā viṣayākāratā pramāṇam iti ॥

[I,66,i]

yuktaṃ caitat । tathā hi na kriyāsādhanam ity eva sarvasyāḥ kriyāyāḥ sarvaṃ sādhanaṃ sarvā vā kriyā sarvasya sādhyā, anavasthāprasaṅgāt, kiṃ tarhi tasyāḥ kriyāyās tatsādhanam, yā yataḥ sādhanād avyavadhānena prasiddhim upayāti । saiva ca tasya kriyā sādhyā । tatra rūpādau karmaṇy anubhavātmanā sādṛśyātmano jñānasya tena svabhāvena karaṇabhūtena bhāvyam, yenedaṃ nīlasya jñānam, idaṃ pītasyeti vibhāgena vyavasthā kriyate । anyathā sarvaṃ jñānaṃ sarvasyārthasya syāt, na vā kasyacit kiñcit, aviśeṣāt ॥

[I,66,ii]

indriyāder āvilatādibhedo niyāmaka iti cet, na, tasyājñānasvabhāvatvā<I,67>t sarvajñānahetutvāc ca । nāpi san nikarṣaḥ, ata eva । nāpy arthālocanam, asati viṣayasārūpye 'rthālocanasyaivāsiddheḥ । viśeṣaṇajñānam api, ata eva ॥

[I,67,i]

tasmād yo 'yaṃ niyamo nīlasyaiveyam adhigatiḥ pītasyaiva cetyādikaḥ, so 'rthasārūpyād anyato na sidhyati । tatas tad eva sādhanam arthādhigateḥ, sarvakārakopayoge 'py asyārthasyeyam adhigatir iti sambandhasya tata evāvyavadhānena siddheḥ । tac ca tasya sādhanatvaṃ vyavasthāsamāśrayatvena, na tu nirvartakatvena, abhedāt ॥

[I,67,ii]

syād etat — vastuno 'bhedāj jñānāṃśayor aikye yaiva kriyā tad eva kārakam । ato hatam etad iti । tad asat, yato vastuno 'bhede 'pi yo 'yaṃ dharmabhedaḥ prameyarūpatārthādhigatiś ceti, so 'bhyupagamyata eva vyāvṛttibhedopakalpitaḥ, abhinne 'pi vastuni vijñānapratibhāsabhedena sādhyasādhanavyavasthādarśanāc ca । <I,68> yathā nipīyamānaṃ madhum adayati, ātmanātmānaṃ dhārayati, buddhyā gṛhṇātīti nāyaṃ vastusan niveśī sādhyasādhanavyavahāra ity acodyam etat ॥

[I,68,i]

kathaṃ yathāvyāpāram antareṇāpi tadvat tayā pratibhāsata ity āha — tad yathetyādi । iha nīlādyākāra eka evānubhūyate । sa vijñānasyātmabhūto 'vaśyam abhyupeyaḥ । anyathā tasyārthena sambandho na syāt । na ca tasmāt tadākāram atad ākāraṃ vā bahir vyatiriktaṃ vastūpalabhyate । na cālambanaṃ gaṭate । kathaṃ ca na ghaṭate । yathā ca na ghaṭate, tathā vādavidhiparīkṣāyāṃ vakṣyati ॥

{1.9}

[I,68,ii]

yad apīdaṃ kalpyate — satsv apy anyeṣu hetuṣu jñānakāryāniṣpattiḥ kāraṇāntaraṃ sūcayati । sa bāhyo 'rthaḥ syāt । tasmād vyatirekato bāhyārthasidhir iti, tad apy ayuktam, yato vijñānakāryāniṣpattir vijñānavāsanāparipākavaikalyād api sambhavati । tasmān na vijñānavyatiriktasya kasyacit saṃvittiḥ sambhavati । vijñānam eva tu svasaṃvid itam utpadyata iti svasaṃvittir eva phalam । bhavatu nāma bāhyārthaḥ, tathāpi yathāsaṃvedanam eva viṣayo niścīyata iti tad eva phalaṃ yuktam । na hi yathāsvabhāvam anubhavo 'rthasya, yato yathāsau vyavasthitasvarūpas tathā śakyeta niścetum, sarvajñānānām ekākāratvaprasaṅgāt । anekākārās tu <I,69> vijñaptayaḥ । tathā hy ekasminn eva vastuni pratipattṛbhedena paṭum andatādibhir ākārair anugatāni vijñānāny upalabhyante । na caikaṃ vastvanekākāram, anekatvaprasaṅgāt ॥

[I,69,i]

ato nārthasya yathāsvabhāvaṃ niścayaḥ śakyate kartum iti sandhāno bāhyetar apakṣayor ekenaiva sūtreṇa phalaviśeṣavyavasthāṃ cikīrṣur āha — svasaṃvittiḥ phalaṃ vātreti । pūrvaṃ viṣayasaṃvittiḥ phalam uktā । ato vikalpārtho vāśabdaḥ । atreti pūrvokte pratyakṣe ॥

[I,69,ii]

svābhāsaṃ viṣayābhāsaṃ ceti । svamābhāso 'syeti svābhāsaṃ svarūpābhāsam, grāhakākāram ity arthaḥ । svarūpam evāsya jñānasyābhāsaḥ, yad eva hi jñānasya jñānarūpatvam, tenaiva svena rūpeṇābhāsata iti kṛtvā । viṣayābhāsaṃ ceti । atra yadā bāhyo viṣaya āśrīyate, tadā viṣayasyevābhāso 'syeti vigrahaḥ । yadā tu nāśrīyate, tadā viṣaya ābhāso 'syeti । viṣayaḥ punar atra grāhyāṃśaḥ, tatra viṣayavyavahārāt । tasyetyādi । satyasati vā bāhye 'rtha ubhayābhāsaṃ jñānaṃ saṃvedyate । tasya yat svasaṃvedanaṃ svānubhavaḥ, tatphalaṃ bhaviṣyati ॥

[I,69,iii]

kiṃ kāraṇam iti kayā yuktyā । na hi svasaṃvittiḥ sambhavatīty eva phalatvena kalpayituṃ yujyate । bāhyārthapakṣe tv asambhāvanīyam evaitat । viṣayasya hy adhigamāya cakṣurādayo vyāpāryante, na tu vijñānasya । na ca vijñānopalabdhir eva viṣa<I,70>yopalabdhiḥ, vijñānād viṣayabhedāt । ataḥ svasaṃvitteḥ phalatvam anupapannam iti manyamānasya praśnaḥ ॥

[I,70,i]

tadrūpo hy arthaniścaya iti kāraṇam । yadā hītyādyasyaiva vivaraṇam । hiśabdo yasmādarthe । yasmād yadā saviṣayaṃ jñānam arthaḥ, tadā svasaṃvedanānurūpam arthaṃ pratipadyate pratipatteṣṭam aniṣṭaṃ vā । tasmāt svasaṃvittiḥ phalaṃ yujyate । saviṣayam iti । saha viṣayeṇa saviṣayam । tatrāntarjñeyapakṣe grāhyāṃś alakṣaṇena viṣayeṇa saviṣayam, tatraiva viṣayavyavasthānāt । bāhyārthapakṣe tu bāhyena । tatra vijñaptimātratāyāṃ vijñānavyatiriktasya vastuno 'bhāvād buddhir eva yad eṣṭaṃ svamākāram anubhavati, tad eṣṭam arthaṃ niścinoti, viparyayād viparītam ॥

[I,70,ii]

kathaṃ punar ātmanaivātmānam anubhavati jñānam । na hi tasyaiva karmakartṛkaraṇabhāvo yujyata iti cet, evam etat । naiva tasya paramārthataḥ karmādibhāvaḥ । tathāpi tādātmyāt prakāśavat tatra tathāvyavahāro na virudhyate । prakāśo hy ātmaprakāśanaṃ bhavati, na pradīpāntaram apekṣate । nāpy ātmānaṃ bhāvataḥ prakāśayati । kevalaṃ prakāśātmatayotpadyamāna ātmanaḥ prakāśaka ity ucyate । tadvad anubhavāt manopajāyamānā buddhir ātmanaḥ prakāśiketi vyavahriyate । bāhyapakṣe 'pi yathāsaṃvedanam evārtho 'vasīyate । na hi yathārtham anubbhava iti prāg evoktam ॥

<I,71>

[I,71,i]

atha saṃvedanānurūpam arthaṃ pratipadyata iṣṭam aniṣṭaṃ vety etāvad eva kiṃ noktam । kiṃ yadā hi saviṣayaṃ jñānam arthaḥ, tadetyanena । asti prayojanam, yasmāt prāk svasaṃvedanaṃ pramāṇam uktam, tena ca jñānasvarūpam eva saṃvedyata iti svasaṃvedanaṃ tasyaiva phalam iti sphuṭam avasīyate । tataś ca svasaṃvedanānurūpaṃ hy arthaṃ pratipadyata iṣṭam aniṣṭaṃ vetīyaty ucyamāne svasaṃvedanam eva pratyakṣam adhikṛtyedaṃ phalavyavasthānam iti kasyacid āśaṅkā syāt । sarvasya ca pramāṇasyedaṃ phalam iti । ata āśaṅkānivāraṇārtham — yadā hi saviṣayam jñānārtha ity uktam । arthaśabdaś cāyaṃ prameyavacanaḥ । saviṣayam iti ca sākalye 'vyayībhāvaḥ । ata etad uktaṃ bhavati — na kevalaṃ yadā jñānaṃ pramāṇasya prameyam apekṣate, tadā svasaṃvedanānurūpam arthaṃ pratipadyata iti svasaṃvittiḥ phalam, api tu yadāpi viṣayam, tadāpīti ॥

[I,71,ii]

ihāsati bāhye 'rthe svasaṃvedanaphalavyavasthāyāṃ grāhakākārasya prāmāṇyaṃ vakṣyati । tataś cāsati bāhye 'rthe prameye yathā svasaṃvedanaphalavyavasthāne grāhakākāraḥ pramāṇam iṣṭam, tathā sati bāhye 'rthe prameye grāhakākāra eva pramāṇam ity āśaṅkā syāt । atas tan nirāsāyāha — yadā tv ityādi । bāhye prameye <I,72> svasaṃvedanaphalavyavasthāyām api viṣayābhāsataiva jñānasya pramāṇam iṣyate, na tu vijñaptimātratāvad grāhakākāraḥ ॥

[I,72,i]

nanu yadāpi bāhyo 'rthaḥ prameya iti pakṣaḥ, tadāpi grāhakākāro 'bhimata eva, tasya svasaṃvedyatvāt । tat kim iti tadā pramāṇatvena na vyavasthāpyata ity āha — tadā hi jñānasvasaṃvedyam apītyādi । jñānasya svasaṃvedyam iti vigrahaḥ । yady api sarvakālaṃ svasaṃvedyam asti svarūpam, tathāpi tad anapekṣya jñānasya bāhye prameye viṣayābhāsataiva pramāṇam, na svābhāsatā, bāhye 'rthe tasyāḥ sādhanatvāyogāt । ayogas tv aparārthatvāt । grāhakākāro hy ātmaviṣayaḥ kathaṃ bāhye 'rthe pramāṇaṃ syāt । na hy anyaviṣayasyānyatra prāmāṇyaṃ yuktam ॥

[I,72,ii]

yasmād ityādinā tasya prāmāṇye kāraṇam āha । mīyata iti niścīyate । yathā yathetyādi । jñānasya jeyākāravaśena bāhyo 'rtho niścīyata ity arthaḥ । atra ca yathā dhūmenāgnir anumīyata ity ucyate, na cāsau sākṣāt tenānumīyate, kiṃ tarhi taddhetukena dhūmajñānena, tathā yad api — so 'rthas tena mīyata ity ucyate, tathāpi tatsādhanayā svasaṃvideti veditavyam । tathā hi yathā yathārthākāro jñāne san niviśate śubhāśubhādirūpeṇa, tathā tathā svasaṃvittiḥ prathate । yathā yathā ca sā khyāti, tathā tathārtho niścīyate śubhāśubhādirūpādiḥ । yadi hi <I,73> tadākāram utpannaṃ syāt, tadā tādṛśasyātmahaḥ saṃvittiḥ syāt । tataś ca tadvaśādiviṣayaniścayo bhavet, nānyathā । tasmād viṣayābāsatā pramāṇam ॥

[I,73,i]

nanu ceha viṣayasārūpyasya saṃvidaṃ prati sādhanatvaṃ pratipādayitum iṣṭam । ato yasmāt sā khyāti tadvaśād iti vaktavye kim artham — yasmāt so 'rthas tena mīyata ity uktam । asti prayojanam । sā hi svasaṃvit, arthasaṃvido yat kāryam arthaniścayaḥ, tat karoti । ata upacāreṇārthasaṃvid eva kāryato draṣṭavyety amum arthaṃ sūcayitum evam uktam । evaṃ hi pramāṇaphalayor viṣayabhedo na bhavati, yatraiva sādhanaṃ bāhye, tatraiva saṃvid iti kṛtvā ॥

[I,73,ii]

kathaṃ tarhi svasaṃvittiḥ phalam uktam । paramārthatas tādātmyāt svasaṃvittiḥ phalam uktam । upacāreṇa tu kāryato 'rthasaṃvittir eva sā dṛṣṭavyety aviruddham । iha vijñaptimātratāyāṃ grāhakākāraḥ pramāṇam, grāhyākāraḥ prameyam iti vakṣyati । atas tatra codyamāśaṅkate ॥

[I,73,iii]

tatredaṃ codyam — kathaṃ punar abhinnātmano jñānasya grāhakākārādivibhāgaḥ, yenāsaty api bāhye 'rthe pramāṇādi syād iti । atas tat parihārāyāha — evam ityādi । asyāyāṃ samudāyārthaḥ । naiva tattvatas tasya vibhāgo 'sti, kevalam avidyopaplutais tadgrāhakākārādivibhāgavad iva lakṣyate । ato yathādarśanam iyaṃ <I,74> pramāṇaprameyavyavasthā kriyate, na yathātvam iti । kathaṃ punar avibhaktaṃ sat tathā pratibhāsate । yathā mantrādyupaplutākṣāṇāṃ mṛcchakalādayo hastyādirūparahitā api hastyādirūpāḥ pratibhāsante, yathā ca dūre maruṣu mahānalpo 'py ābhāti, tathedam apy avidyān dhānāṃ jñānam atathābhūtam api tathābhāti । na ca śakyate kalpayitum — mantrādisāmarthyāt te tathaivotpannā iti, yato 'nupaplutadarśanais taddeśasan nihitais tathā na dṛśyante ॥

[I,74,i]

evam iti yathoktaṃ dvyābhāsaṃ jñānam iti । jñānasaṃvedanam iti jñānasya karmaṇaḥ saṃvedanaṃ darśanam । kimbhūtam । anekākāram । anekā ākārā yasya, tat tathoktam । te punar ākārāḥ, ya anena bhrāntena nirīkṣyante, grāhakapratibhāsādayas te vivakṣitāḥ । upādāyeti tatpramāṇanibandhanaṃ gṛhītvā । tathā tathetyādi । nirvikalpe tāvad grāhakākāraḥ kalpanāpoḍhaṃ pratyakṣaṃ pramāṇam, spaṣṭapratibhāso grāhyākāraḥ svalakṣaṇaṃ prameyam । liṅgaje 'pi grāhakākāro 'numānaṃ pramāṇam, vyaktibhedānuyāyīvāspaṣṭapratibhāso grāhyākāraḥ sāmānyalakṣaṇaṃ prameyam iti । upacaryata iti vyavahniyate । etenaitat sūcayati — <I,75> vyāvahārikasya pramāṇasya prameṇasya cedaṃ svarūpam uktam atrāpi vipratipannānāṃ sammmonirāsāya । lokottaram eva tu vibhramavivekanirmalam anapāyi pāramārthikaṃ pramāṇaṃ tasyaiva ca gocaro bhūtaṃ prameyam iti ॥

[I,75,i]

nirvyāpārās tu sarvadharmā iti । etena tasya jñānasaṃvedanasya bhrāntatvam udbhāvitam । na hi tattvataḥ kasyacid dharmasyānekākāradarśanātmako vyavahāraḥ sambhavati, ākārāṇām apariniṣpannatvāt । bhrāntir eva tu sā, yad avidyān dhāstadavedyavedakākāram api jñānam tathā paśyanti । yadi tarhy atattvavidāṃ sarvam eva jñānam upaplutam, kathaṃ pramāṇetaravyavasthā । upaplavavāsanāviśeṣasadbhāvāt । yato jalādipratibhāsino jñānāt sparśanāhlād atṛptyādipratyayānāṃ sambhavaḥ, tadvyavahārāvisaṃvādāpekṣayā pramāṇam, itarat tathāvidhavāsanāvirahād apramāṇam ity adoṣaḥ ॥

[I,75,ii]

atha yad idaṃ kāryāt kāraṇānumānam, tat katham । kathaṃ ca na syāt । yato dhūmapratibhāsi jñānaṃ pūrvam evāvirbhavati, paścād analapratibhāsi । na hi tatprāgdhūmapratibhāsino jñānāt saṃvedyate । tato 'nagnijanya eva dhūmaḥ syād iti kathaṃ <I,76> tenāgner anumānam । naiṣa doṣaḥ । dahanākārajñānajananavāsanāviśeṣānugata eva hi cittasantāno dhūmābhāsāṃ dhiyam utpādayati, na tu yaḥ kaścit । atas taṃ gamayad dhūmatur jñānaṃ prabodhapaṭuvāsanāṃ dahanākārāṃ buddhiṃ bhaviṣyantīṃ pratipattur gamayati । atra hi hetudharmānumānena rasāde rūpādivad anumānaṃ bhavatīty acodyam ॥

{1.10}

[I,76,i]

āha cetyādinā tāṃ prameyādivyavasthāṃ darśayati । ya ābhāso 'syeti vigrahaḥ । svāṃśasya ca mānatvena vidhānād iha viṣayābhāso gṛhyate । prameyaṃ tad iti sa viṣayābhāsaḥ prameyam । pramāṇaphalate punargrāhakākārasaṃvittyor iti grāhakākārasya pramāṇatā, saṃvitteḥ phalatā । atra ca yady api saṃvittiśruter aplāctaratvam, tathāpi grāhakākārasya pramāṇatvāt tasya ca vyutpādyatvenādhikṛtatvād abhyarhitatvam । ato grāhakākāraśabdasyaiva pūrvanipātaḥ । trayaṃ nātaḥ pṛthakkṛtam iti । trayasyāpi tattvato 'pariniṣpannatvāt, na jñānāt pṛthak karaṇam ॥

<I,77>

{1.11}

[I,77,i]

iha dvirūpatām aṅgīkṛtya svasaṃvitteḥ phalatvam uktam । na ca tad dvairūpyaṃ jñānasyopapadyate, tadanupapattyabhāvād iti matvā pṛcchati — atha dvirūpam ityādi । kasmāt punas trairūpye praṣṭavye dvirūpatāpraśnaḥ । dvairūpye siddhe svasaṃvittir api sidhyatīty abhiprāyāt । dvairūpye hi siddhe viṣayasārūpyam ātmabhūtaṃ jñānasya saṃvedyata ity arthād ātmasaṃvedanaṃ sidhyati ॥

[I,77,ii]

viṣayajñānaviśeṣāt tv ityādi । viṣayajñānaṃ rūpādigrāhi cakurādivijñānam । viṣayajñānaṃ viṣayajñānatajñānam । atra yadi tacchabdena viṣayajñānaṃ sambadhyeta, tasyopādānam anarthakaṃ syāt, vināpi tena viṣayajñānālambanasya jñānasya pratīteḥ । tasmāt tacchandopādānasāmarthyād guṇabhūto 'pi viṣayaḥ sambadhyate, anyasyehāprakṛtatvāt । tad etad uktaṃ bhavati — viṣayajñāne viṣayākāraṃ jñānam iti । tad eva viśeṣaḥ । tathā hi tadviṣayajñānād adhikena viṣayākāreṇa viśiṣyate । parābhiprāyeṇaivam uktam । paro hi viṣayajñānasyānubhavākāraṃ kevalam icchati । tajjñānasya tv anubhavākāro 'py asti । atra ca buddher anubhavākārasya siddhatvāt sa sādhyate । na hi kaścid vādī, yo <I,78> jñānasya jñānarūpaṃ necchati । viṣayākārās tu na siddhiḥ parasyeti । tena dvairūpyaṃ sādhyate ॥

[I,78,i]

viṣaye hīti । hiśabdo 'vadhāraṇe bhinnakramaś ca । tadarthasvābhāsam evety etat pramāṇaphalam । tatrārthābhāsaṃ viṣayākāratvāt, svābhāsam anubhavākāratvāt । viṣayānurūpajñānābhāsam iti rūpāder viṣayasyānurūpaṃ jñānaṃ viṣayākāraṃ viṣayajñānaṃ svajñānenālambyata ity eṣa hetur uktaḥ । yatra hi jñāne yad vastu yenākāreṇa pratibhāsate, tattadākāram eva tenālambyata ity etad uktam । tathā hi sāsnādyākāreṇa gauḥ svajñāne pratibhāsamānas tadākāra eva tenālambyate । viṣayajñānajñāne ca viṣayākārānuraktaviṣayajñānākāra eva upalabhyate, na tu tadvyatirekeṇa kiñcid ākārāntaram । na cāpratibhāsamānas tasya viṣayo yujyate, atiprasaṅgāt । tasmād viṣayākāraṃ viṣayajñānaṃ svajñānenālambyata ity eṣa hetvartho labhyate । svābhāsaṃ ceti viṣayākāraviṣayajñānābhāsaṃ satsvarūpeṇāpi pratibhāsata ity arthaḥ ॥

[I,78,ii]

anyatheti dvirūpatābhāve । yadi viṣayānurūpam eva viṣayajñānaṃ syād iti nānubhavarūpam api । nanu ca naiva kaścid viṣayaikarūpaṃ jñānam icchati, tat kim artham idam uktam । viṣayākāre jñāne sādhyamāne kvacid iyam āśaṅkā syāt — <I,79> viṣayākāraṃ cej jñānaṃ pratipadyate, svarūpaparityāgenaiva pratipadyata iti । atas tāṃ nirākartuṃ svarūpam ajahad eva tadviṣayākāram anukarotīti darśanārtham etad uktam । svarūpaṃ veti anubhavākāram eva vā, na viṣayākāram api । jñānajñānam api viṣayajñānenāviśiṣṭaṃ syād iti ।  jñānajñānaṃ viṣayajñānālambanajñānam, tadviṣayajñānenāviśiṣṭam aviśeṣitaṃ bhavet । viṣayānukārānuraktaviṣayajñānākāratvena viśeṣeṇa viśiṣṭaṃ notpāditaṃ syād ity arthaḥ । yadi hy ālambanenātmīyākārānugataṃ svajñānam utpādyata ity etad asti, tadā viṣayajñānād utpadyamānaṃ jñānaṃ yathoktākāraviśiṣṭaṃ syāt । asati tv asmin yathā viṣayaḥ svajñānaṃ na viśeṣayati, svasārūpyeṇa viśeṣeṇa viśiṣṭaṃ notpādayati, tathā viṣayajñānam api svajñānaṃ na viśeṣayeta । viśeṣayati ca । tasmād viṣayajñānasyāpy asti viṣayākāraḥ । yad yad ākāraṃ svajñānenālambyate, tadākāraṃ tad bhavati । tad yathā sāstrādim adākāraḥ svajñānenālambyamāno gauḥ sāstrādim adākāraḥ । viṣayākāraṃ ca viṣayajñānaṃ svajñānenālambyate, tadākāro 'yam ālambyata ity asyā vyavasthāyās tadākāranibandhanatvāt । tasyāṃ sādhyāyam idaṃ kāryam । tadākāratve tu svabhāvaḥ । viṣayānubhavajñānaṃ cātropalakṣaṇamātram । cintājñānam api yathācintitārthākāraṃ jñānākāraṃ ca svajñānenopalabhyate । tathā hi <I,80> yathā viṣayajñānajñānaṃ viṣayānubhavajñānasya ne kevalām artharūpatāṃ vā pratyeti, api tv īdṛgarthaṃ tajjñānam āsīd ity ubhayākāraṃ gṛhṇāti, tathedṛgarthākārā cintāsīd iti svajñānena gṛhyate ॥

[I,80,i]

syād etat — nirākāram eva viṣayajñānam utpadyate । tasmiṃś tv arthakāryatayārthakāryam etaj jñānam ity eṣā smṛtibhir bhavati । tasyāṃ satyām anubhavajñānahetur apy arthaḥ smaryate । tataḥ paścād bhrāntyānubhavajñānam arthena saṃyojyārthākāratayādhyavasyati । na ca yāvatā bhrāntena pratipattrā tat tathāvasīyate, tāvatā tadākāram eva tad bhavatīti yuktam ity āha — na cottarottarāṇītyādi । cakāro 'vadhāraṇe । uttarottarāṇi viṣayajñānajñānādīni tāni pūrvasyānubhavajñānasya yo viṣaya uttarottarajñānāpekṣayā jñānāntaritatvād viprakṛṣṭas tadābhāsāni naiva bhavanti, naiva prāpnuvantīty arthaḥ । kutaḥ । tasyāviṣayatvāt । tasya yathoktasyārthasyottarottarajñānānām aviṣayatvāt । yadi sa teṣām api viṣayaḥ syāt, tadā tadutpanneṣu teṣv arthakāryatayārthakāryāṇy etāni jñānānīty eṣā smṛtiḥ syāt । tatas teṣām api hetuḥ so 'rthaḥ smaryeta । tataś ca tenārthena saṅkalayya tatpratibhāsitvena <I,81> bhrāntena pratipattrā gṛhyeran । na cāsau teṣāṃ viṣayaḥ, kiṃ tarhy ādyasyaiva jñānasya । tatas tad evārthasāmarthyabhāvi saṃyojyārthena tadākāratayā gṛhyeta, nottarottarāṇi, teṣāṃ tadaviṣayatvāt । gṛhyante ca tāny apy arthākārānukāritayā । tathā hy uttarottarasya jñāsyaikaika ākāro 'dhika upalabhyate । ghaṭajñānajñānena hi ghaṭākāraṃ jñānam ālambamānaḥ saha ghaṭākāreṇa ghaṭākāraṃ jñānam āsīd iti pratyeti । tajjñānena tu ghaṭajñānajñānam ālambamāno ghaṭajñānajñānam āsīd iti saha ghaṭajñānākāreṇa ghaṭajñānajñānam । evam uttareṣv api veditavyam । tad evam uttarottarajñānāni pūrvaviprakṛṣṭārthākārāṇi gṛhyante । na ca teṣāṃ svaviṣayaḥ, yatas tv aduktayā nītyā tathā gṛhyeran । tasmāt tāni svabhāvata eva tadākārāṇi bhavantīty abhyupeyam । na cādyasya jñānasya viṣayākāraśūnyatve pūrvaviprakṛṣṭārthābhāsāni bhavanti yathoktaṃ prāk । tasmāt tad apy arthābhāsam eṣṭavyam । ataś ca siddhaṃ dvairūpyam ॥

[I,81,i]

viṣayajñāne tu yaj jñānam, tadviṣayānurūpajñānābhāsaṃ svābhāsaṃ cety etad eva kutaḥ, yatas tadveśena viṣayajñānasya viṣayasārūpyaṃ syād iti cet, yatas tad eva kutaḥ, yatas tadvaśena viṣayajñānasambandhinau taddvārāyātau viṣayākārānubhavākārau tṛtīyaś ca <I,82> svābhāsalakṣaṇa ākāra ity ete traya ākārāḥ svajñānenālambyante । etac ca — uttarottarasya jñānasyaikaika ākāro 'dhika upalabhyata ity anena sampraty evākhyātam । tat kim iti vismaryate । tasmāt tatrāpi viṣayānurūpajñānākāratayā sādhye yad yad ākāraṃ svajñānenālambyata ityādi sādhanaṃ vijñeyam । nanv evaṃ tajjñānādiṣv api sādhanaṃ vācyam ity anavasthā syāt । naitad asti । yasya hi jñānasya san nikṛṣṭo viṣayaḥ, tatra sandeho jāyate — kim ayaṃ nīlākāro viṣayasya, jñānaṃ tu nirākāram, uta jñānasyeti । yasya tu jñānasya viprakṛṣṭo viṣayas tadānīm nāstīti niścitaḥ, tasya viṣayākāratāṃ prati saṃśayo na bhavaty eveti nānavasthā ॥

[I,82,i]

smṛter uttarakālaṃ cetyādi । pūrvam ekasya viṣayasārūpyeṇa viśeṣeṇa dvairūpyaṃ sādhitam । idānīṃ jñānānāṃ parasparavivekena smṛteḥ sādhyate । yathā hi parasparavilakṣaṇeṣu rūpādiṣv anubhūteṣv anyonyavivekena smṛtir bhavati, tathā jñāneṣv api । tasmād asti dvirūpatā jñānasya । anya<I,83>thānubhavamātreṇa pratyartham aviśiṣṭeṣu sarvajñāneṣu bhedenān anubhūteṣu rūpajñānam āsīn mama, na śabdajñānam iti śabdajñānaṃ vā na rūpajñānam iti yeyaṃ vivekena smṛtiḥ, sā na syāt ॥

[I,83,i]

syād etat — yathānubhavātmatve tulye sāmagrībhedāt subhādibhedo bhavati, tathā prativiṣayam aparāparasāmagrīkṛto bhedaḥ sūkṣmo 'sti । ato vivekena smṛtir bhaviṣyatīti । asad etat । spaṣṭo hi bhedaḥ smṛtinibandhanam । tathā hi kasmiṃścid upekṣāsthānīye viṣaye yaj jñānaṃ dhārāvāhi, tasyāpy aparāparendriyādisāmagrī । tathāpi na bhedena smaraṇaṃ yatheyanto buddhikṣaṇā vyatītā iti । yathā ca yamalakayor ākārasāmye 'py asti bhāvato bhedaḥ, tathāpy aspaṣṭatvāt tasya na bhedena pratyabhijñānaṃ bhavati, kiṃ tarhi tayoḥ parasparaṃ samāropaḥ । tasmād aspaṣṭabhede 'rthe na vivekinī smṛtir bhavati । ato 'rthakṛtaḥ kaścid anubhavavasyāsti viśeṣaḥ, yato vivekena smṛtir bhavatītīcchatārthasārūpyam eṣṭavyam । tataś ca siddhaṃ dvirūpaṃ jñānam iti ॥

[I,83,ii]

svasaṃvedyatā cety anenān antaroktāyā evopapatteḥ sādhyāntaram āha । na kevalaṃ smṛter uttarakālaṃ dvairūpyaṃ siddhaṃ jñānasya, api tu svasaṃvedanam api, yat pramāṇaphalatveneṣṭam । asti tāvaj jñānasya kṛtaścid anubhavaḥ । ataḥ smṛtir api <I,84> syāt । tāvatā tu kutaḥ svasaṃvedyateti matvā pṛcchati — kiṃ kāraṇam iti । ātmanaiva jñānasyānubhavo yuktaḥ, nānyeneti niścityāha — na hy asāv ityādi । asyāyam arthaḥ — yatra smṛtiḥ, tatrānubhavaḥ, rūpādivat । asti ca smṛtir iti kāryam ॥

{1.12}

[I,84,i]

syād etad ityādinā jñānāntareṇānubhavo 'bhīṣṭa eva । ataḥ siddhasādhyateti parābhiprāyam āviṣkaroti । jñānāntareṇetyādinā siddhasādhyatāṃ pariharati । yena hi jñānena jñānam anubhūyate, tatrāpy uttarakālaṃ smṛtir dṛṣṭā । na cānubhūte smṛtir yuktā । tato 'nyena tadālambanena jñānena bhāvyam । tatrāpi ca smṛtiḥ । tatas tatrāpy anyeneti । ato jñānāntareṇānubhave 'navasthā jñānānām । ekajñānābhinirhṛtāyām eva jñānaparamparāyām uttarottarāṇi jñānāni pūrvapūrvajñānālambanāny anantāni prasajyanta ity arthaḥ । tathā sati ko doṣa ity āha — viṣayāntarasañcāra ityādi । viṣayāntare jñānasya pravṛttir na syāt । iṣyate ca । tatra yato jñānāt sañcāraḥ, tasya svasaṃvedanaṃ syāt ॥

<I,85>

[I,85,i]

syād etat — mā bhūd antyasya jñānasya jñānasya jñānāntarasaṃvedyatvaṃ smṛtiś ca । tad ekam ananubhūtam asmṛtam eva cāstām । ato viṣayāntarasañcāraḥ syād iti । ayuktam etat । tathā hi yad antyaṃ jñānaṃ nānubhūyeta, tataḥ sarvāṇi pūrvakālabhāvīni jñānāny ananubhūtāni syuḥ, tadupalambhasya parokṣatvāt । yasya yad upalambhaḥ parokṣaḥ, na tat tenānubhūtam । tad yathā devadattasya jñānaṃ devadattānubhūtaṃ yajñadattena । parokṣaś cātmasambandhipūrvakālabhāvijñānopalambhaḥ prāṇinaḥ । viruddhavyāptaḥ । atha vā yad apratyakṣopalambham, na tat pratyakṣam, parokṣavat । tathā cānanubhūtopalambhaṃ jñānam । viruddhavyāptaḥ ॥

[I,85,ii]

syād etat — yad ātmanānubhūtaṃ jñānam, tad eva pratyakṣaṃ bhavati । tena parair yad anubhūtam, na tat pratyakṣam iti । sa tarhy ātmānubhavaḥ kutaḥ siddhaḥ । yadi hy anubhavaḥ sidhyet, tadātmani paratra veti syād vibhāgaḥ । sa eva tv asiddhaḥ । tasyāsiddhāv ubhayatrāpi parokṣatvenāviśeṣād ātmany ayam anubhavo nānyatrety etat parokṣopalambhena durjñānam । tat kuta ātmānubhavaḥ । yadi hi grāhyopalambhāsi<I,86>ddhāv api vastu pratyakṣam iṣyate, sarvam idaṃ jagat pratyakṣaṃ syāt, apratyakṣopalambhatvenāviśeṣāt । na ca bhavati । tasmāt svasaṃvedyātā jñānasyābhupeyeti ॥

{1.13}

[I,86,i]

ihācāryavasubandhor vādavidhir iti loke pravādaḥ । ayaṃ tu sāstrakṛt tat kṛtānāṃ śāstrāntarāṇāṃ nirdoṣatāṃ dṛṣṭvā sadoṣasya vādavidhes tat praṇītatām asambhāvayann āha — na vādavidhir ācāryasyeti ॥

[I,86,ii]

nanu cādṛṣṭakartṛkāṇāṃ śāstrāṇāṃ kartā pravādād evāvasīyate । sa cehāpy astīti kathaṃ na vādavidhir ācāryasyety āha — asāro veti niścaya iti । prakṛtatvād ācāryasya tatreti gamyate । anenaitam arthaṃ sūcayati — na tāvat prasiddhimātreṇārthaniścayo bhavati, artham antareṇāpi tasya sambhavāt । yady api ca tena sa viracitaḥ, tathāpi prathamam anupajātaprajñātiśayena satā । paścād vyavadāt abuddher asya tatrāsāraniścayo jāta iti ॥

[I,86,iii]

kathaṃ punar etad avagamyate yathā tasya tatrāsāraniścaya ity āha — anyathāvayavaprokter iti । nirdoṣāvayavābhidhānād ity arthaḥ । yad doṣadarśanāc cācāryeṇa vādavidhāv asāraniścayād vādavidhāne 'nyathāvayavāḥ proktāḥ, ta evāsmābhir doṣāḥ prakāśyanta iti darśayann āha — tenetyādi । teneti doṣavattvena ॥

<I,87>

{1.14}

[I,87,i]

tathā hy anyathāvayavaprokter ity anena doṣavattvaṃ vādavidheḥ sūcitam । pramāṇādiṣv iti pramāṇāvayavatadābhāsajātitaduttareṣu ॥

[I,87,ii]

tato 'rthād vijñānaṃ pratyakṣam iti । yasya viṣayasya vijñānaṃ vyapadiśyate, yadi tata eva tad utpadyate, nānyataḥ, nāpi tato 'nyataś ca, tajjñānaṃ pratyakṣam । tad yathā rūpādijñānaṃ sukhādijñānam iti । etena bhrāntijñānaṃ nirastam, yathā śuktikāyāṃ rajatajñānam । tad dhi rajatena vyapadiśyate rajatajñānam iti । na ca tadrajatād utpadyate, śuktikayaiva tu tad upajanyate । saṃvṛtijñānam apy anenāpāstam । tathā hi taddhaṭādibhir vyapadiśyate, ghaṭajñānaṃ ghaṭajñānam ity evam । na tu tat tebhyo bhavati, teṣāṃ saṃvṛtisattvenākāraṇatvāt । rūpādibhya eva hi tathāsan niveṣṭebhyas tad bhavati । anumānajñānam apy anenaiva nirastam । dhūmajñānasambandhasmṛtibhyām api hi tad bhavati, nāgnita eva ॥

[I,87,iii]

tato bhavaty eva, na tu na bhavatīty ayam apy atrārtho 'bhimataḥ ॥

[I,87,iv]

tad evaṃ vyavasthita idaṃ paryanuyujyate — kim ayaṃ pratyayāpekṣo niyama āhos vidālambanāpekṣa iti । kiṃ cātaḥ । ubhayathāpi doṣaḥ । pūrvaṃ niyamaṃ tāvad adhikṛty āha — tato 'rthād iti sarvaś ced iti । yadi tata ity ādyasyaiva vivaraṇam । <I,88> nanu vijñānavyapadeśahetor viṣayasya prakṛtatvāt tata ity anena prakṛtapratyavam arśinā sa eva pratyavamṛśyata ity asaṃśayam etat । tat kuta iyam āśaṅkā । yadi tata ity anena sarvaś caturvidho 'pi pratyaya ucyata iti nāyamātrārthaḥ, yas tvayā parikalpitaḥ, yasmād iha sarvadharmātmakatvād ālambanapratyaya eva sarvaśabdenoktaḥ ॥

[I,88,i]

kathaṃ punas tasya sarvadharmātmakatvam । ālambanaṃ sarvadharmā iti lakṣaṇāt । na cānyaḥ sarvadharmasvabhāvo vijñānasya pratyayo vyapadeśahetur asti, yas tata ity anenocyate । tasmād ālambanapratyaya eva sarvaśabdenokta iti veditavyam । tataś cāyam artho bhavati — yadi sarvadharmasvabhāvaḥ pratyaya ucyate, yady ālambanapratyaya ucyata iti yāvat । tena tad acodyam । yasyālambanapratyayasya sambandhitayā jñānaṃ vyapadiśyate, na tat tat eva bhavati, kiṃ tarhi pratyayāntarād api, caturbhiś cittacaittā hīti vacanāt । tad evaṃ pratyayaniyamapakṣe siddhāntavirodha udbhāvitaḥ ॥

[I,88,ii]

ālambananiyamam adhikṛtyāha — ālambanaṃ ced ityādi । atrātivyāpitā lakṣaṇasyoktā । viṣayamātram ity atra yā tadānīṃ san nihito rūpādivyaktiḥ, vijñānasyālambanatvena sā viṣayaśabdenocyate । mātraśabda ālambanāntaraṃ vyavacchinatti । smārtādijñānam api rūpādibhir vyapadiśyate rūpasmṛtiḥ, <I,89> āmlābhilāṣaḥ, agnyanumānam ity ālambanāntaranirapekṣaṃ ca । tatas tasyāpi pratyakṣatā syāt ॥

[I,89,i]

syād etat — anumeyaviṣayaṃ jñānaṃ nāgnimātrād utpadyate, api tu pakṣadharmatvasambandhajñānād api । tat kuto 'yaṃ prasaṅga ity āha — na hy agnyādijñānam ityādi । yady api tadarthāntarād api jāyate, tathāpi na tadarthāntaraṃ tenālambyate । tataś cālambanāntarānapekṣotpattitvāt kena tasya pratyakṣatvaṃ na syāt ॥

[I,89,ii]

nanu ca yena viṣayeṇa yaj jñānaṃ vyapadiśyate, yadi tat tato bhavati, na tu na bhavatīty eṣo 'py atra niyamo 'bhimataḥ । na ca smṛtyādīni yenālambanena vyapadiśyante tasmād utpadyante, tasyāsattvāt । naitad asti, pāramparyeṇāpi tata utpatter abhimatatvāt । anyathā katham idaṃ yujyate, yad uktaṃ vādavidhau — anumānajñānam apy anenaiva nirastam । dhūmajñānasambandhasmṛtibhyām apiśabdād agnito 'pi tad bhavatīty uktaṃ bhavati । tad etat kathaṃ yujyate, yadi vyapadeśahetoḥ pāramparyeṇāpy atra janakatvam abhimatam । anyathā yadi smṛtyādīnāṃ viṣayasya vyapadeśahetos tadānīm asattvād ajanakatvam, tad idam anumāno 'py ajanakatvaṃ samānam itīdaṃ vacanam ayujyamānaṃ syāt ॥

<I,90>

[I,90,i]

atha smṛtyādīnāṃ kalpitaṃ sāmānyaṃ viṣayo vyapadeśahetuḥ, tac ca saṃvṛtisattvād ajanakam । tato na teṣāṃ pratyakṣateti matam । atrāpy etad evottaram । tathā hy anumānasyāpi saṃvṛtisad evālambanam । tataś ca tad ayuktaṃ syāt, yad uktam — dhūmajñānasambandhasmṛtibhyām api hi tad bhavati, nāgnita eveti । tasmāt sthita evātivyāpitādoṣaḥ ॥

[I,90,ii]

iha dvaye vādino 'ntarjñeyavādino bāhyārthavādinaś ca । tatrāntarjñeyavādinām adṛṣṭatatvāvasthāyāṃ pramāṇaṃ prameyaṃ cāpariniṣpannam eva tattvataḥ । kevalaṃ bhrāntānāṃ yathādarśanam idaṃ mānameyavyavasthitidarśanam । etac ca prāg eva pratipāditam । bāhyārthavādinas tu paramārthata eva bāhyaṃ prameyaṃ tadviṣayaṃ ca pramāṇam icchati । tac ca yathā na yujyate, tathā pratipādayitum idānīm ālambanādhikāreṇa vicāram ārabdhum āha — rūpādiṣu tv ālambanārtho vaktavya iti । avaśyaṃ caitad evaṃ vijñeyam । ye hi manyante — vādavidhidūṣaṇapara evāyam ārabhya iti, teṣāṃ yad uktam — svasaṃvedyaṃ tv anirdeśyaṃ rūpam indriyagocara ity atra <I,91> gocarārtho vaktavyaḥ । kiṃ yadābhāsaṃ tatra jñānam utpadyate tathā tadgocara ityādi tulyaḥ paryanuyoga iti pratividheyam । tasmāt sāmānyenaiva bāhyārthāśrayiṇī pramāṇād vyavasthā na ghaṭata iti pratipādanaparo 'yam ārabhya iti veditavyam । tatrāpi bāhyārthavādiṣu balinaḥ svayūthyāḥ । teṣu nihateṣv atare nihatā eva bhavanti, jyeṣṭhamalla iva hinate tadanye mallā iti tair eva saha vicāraṃ karoti ॥

[I,91,i]

ālambanārtha ity ālambanaśabdasyārthaḥ । kiṃ yadābhāsam ity anena pratyekaṃ rūpādiparamāṇūnāṃ svarūpeṇāpratibhāsanāt samūhākāreṇa ca teṣu vijñānasya pratibhāsanād ābhāsārtham ālambanārthaṃ darśayati । atha yathetyādinā kāraṇārtham । yathā vidyamānā iti nīlādisvalakṣaṇena । anyābhāsasyāpīti samūhābhāsasyāpi । yady api svābhāsaṃ vijñānaṃ na janayati, tathāpīty apiśabdasyārthaḥ ॥

[I,91,ii]

sañcitālambanatvād iti samūhālambanatvāt sañcitaṃ sañcaya iti kṛtvā । sañcayaś ca samūhaḥ । sañcitālambanatvaṃ tu teṣāṃ samūhapratibhāsatvāt । atha vā sañcitatvālambanatvād iti । samūhābhāsatvād ity arthaḥ । ālambyate 'neneti karaṇaṃ kārakaṃ kṛtvābhāsa ālambanaśabdenoktaḥ । saṃvṛtisad evālambanam ity apratyakṣateti śeṣaḥ । saṃvṛtisadālambanatvaṃ tu samūhasyādravyasattvāt । anena yat saṃvṛti<I,92>sad ālambanam, na tat pratyakṣam, smṛtyādivat । tathā cendriyajñānam iti vyāpakaviruddhaṃ prasaṅgam āha ॥

[I,92,i]

nanu dravyasatām eva sa paramāṇūnām ākāraḥ । ta eva hi parasparānugṛhītās tathā pratibhāsanta ity anekākārārthavādinaḥ kadācid asiddhatām udbhāvayeyur ity āśāṅkyāha — kāmam ityādi । kāmam ity abhyupagame । nīlādyābhāseṣu vijñāneṣu tato 'rthād ity ato lakṣaṇāt pratyakṣatā syāt tvanmatena । kuta ity āha — tathā hītyādi । teṣv iti nīlādyābhāseṣu vijñāneṣu । tatsamudāye prajñaptisatyāpīti nīlādiparamāṇusamudāye । sa hi yady api prajñaptisan, tathāpi nīlapītādijñāneṣu dravyasadākāro labhyate tvad abhimatayā yuktyā । atha vā teṣv iti nīlādiparamāṇuṣu dravyasadākāro labhyate ॥

[I,92,ii]

dravyasaṅkhyādyākāreṣv api tu prāpnotīti । yadi paramāṇvākāratvāt samūhākārasya paramārthasattvam, dravyasaṅkhyādīnām api paramāṇvākāratvāt paramārthasattvaṃ syāt । tataś ca tadākāravijñānaṃ pratyakṣaṃ syāt । tatrāpi śakyata iyaṃ yuktir vaktum, yadāha — ta eva hītyādi ॥

[I,92,iii]

atha yathetyādi pakṣāntaropanyāsaḥ । evaṃ satītyādi । dravyādiṣu yaj jñānam, tasya pratyakṣatāyā aprasaṅga ity arthaḥ । kuta ity āha — tathā teṣām i<I,93>tyādi । tatheti ghaṭādirūpeṇa । teṣām iti dravyādīnām । na hi nīlādiparamāṇuvat tattvataḥ santi । taiś ca jñānaṃ vyapadiśyate ghaṭajñānaṃ dvitvajñānam iti । na ca tatas tad utpadyate, teṣāṃ tattvato 'sattvāt । ato na taj jñānasya pratyakṣatāprasaṅgaḥ । saṃvṛtisadālambanatvam apy asiddham । na hi svarūpeṇa paramāṇūnāmālambanatva indriyajñānasya saṃvṛtisad ālambanaṃ bhavati ॥

[I,93,i]

kas tarhi doṣa ity āha — evaṃ tv ityādi । na hītyādinātraivopapattim āha । yadi pratyekaṃ paramāṇuṣu jñānaṃ syāt, evaṃ saty ekaikena paramāṇunā tad vyapadiśyeta । tataś ca pratyekaṃ ca te jñānasya kāraṇam, pratyekaṃ ca tais tad vyapadiśyata iti tadālambanasya jñānasya pratyakṣatvaṃ labhyeta । na caivam । tasmād yasya tad vyapadiśyata ity etan na prāpnoti ॥

[I,93,ii]

atha matam — samudāyābhāsatvāt tasya vyapadiśyate । paramāṇavaś ca samudāyāvasthā eva parasparānugṛhītā hetavo jñānasya । tato yasya tad vyapadiśyate, tata evotpadyate iti siddhā pratyakṣatā nīlādijñānānām ity āha — pratyekaṃ cetyādi । samudāyāvasthāyām apy ekaikasyaiva kāraṇabhāvaḥ, na samudāyasyety arthaḥ । tataḥ sa eva prasaṅgo yasya tad vyapadiśyata ity etan na prāpnotīti ॥

<I,94>

{1.15}

[I,94,i]

yadābhāsaṃ na tat tasmād iti । samūhābhāsaṃ kasmān na syād ity āha — citālaṃbanaṃ hi pañcakam iti samūhābhāsam ity arthaḥ । karaṇaṃ kārakaṃ kṛtvābhāsa ālambaśabdenoktaḥ । yatas tat paramārtheneti paramāṇoḥ, na tasya vyapadiśyata iti, atad ābhāsatvena tasyānavadhāritvāt ॥

{1.16}

[I,94,ii]

artharūpaviviktam ityādi । sarvasya hi jñānasya viṣayeṇavyapadeśo dṛśyate rūpajñānaṃ śabdajñānam iti । viṣayarūpavyatirekeṇa tv aśakyaṃ tad vyapadeṣṭum ॥

[I,94,iii]

nanu ca jñānaṃ buddhir iti vināpi viṣayeṇa vyapadeśo dṛśyate । na, abhiprāyāparijñānāt । kaḥ punar atrābhiprāyaḥ । viṣayasya sambandhitayārtharūpaviviktaṃ na śakyam ākhyātum ity ayam abhiprāyaḥ । tathā hi yasyārthasya yaj jñānaṃ vyapadiśyate, yadi tata eva tad bhavatīty etad viṣayacintāprakṛtam eva । anyathā jñānam iti vyapadiśann eva katham evaṃ brūyāt । evaṃ tarhi viṣayarūpeṇavyapadeśo 'sya bhaviṣyaty āha — viṣayo 'sya ceti । sāmānyarūpeṇa rūpatvādinā vyapadiśyeta । sāmānyaṃ ca kalpitaṃ buddhyārūḍham eva nendriyaviṣayābhimate 'sti । tat kathaṃ tatra vyapadiṣṭe tad vyapadiṣṭaṃ bhavati । ato yena vyapadiśyata ity etan na sambhavatīti darśayan nāha — tasmān na vyapadiśyata iti ॥

<I,95>

[I,95,i]

nanu cāvyapadeśyam api vastu dṛśyavikalpyāv arthāv ekīkṛtyādhyavasitatad bhāvatayā vyavahartṛbhir vyapadiśyate । tvayāpy avaśyam etad abhyupeyam, anyathā vyavahārāyogāt । syād etad evam, yadi bāhyaṃ kiñcid dṛśyaṃ syāt । tac ca nāsti, ālambanalakṣaṇayogād ity aparihāra evāyam । nanu cāyam ukta evārthaḥ । tat kim arthaṃ punar ucyate । asti prayojanam । pūrvaṃ hi paramāṇūnāṃ paramāṇurūpam eva sarvasūkṣmam adhikṛtyocyate । prākteṣām eva dravyasatāṃ tadrūpam ity anekākārārthavādino matam āśaṅkya tasya dṛśyatām abhidheyatāṃ cābhyupetya doṣāntarābhidhitsayā pratyakṣatānujñātā । samprati saty api tasmiṃs tasyāpy adṛśyatvenānabhidheyatvāt kutaḥ pratyakṣateti pratipādanāyedam ucyate । kathaṃ punas tasyāpy adṛśyatvam । evaṃ manyate — sarvathā vā svākāravijñānajanakatvaṃ grāhyatvaṃ syāt kenacid vākāreṇa । yadi prathamavikalpaḥ, jñānasya sarvathārthasvabhāvatāpatter ajñānatvaprasaṅgaḥ । atha dvitīyaḥ, samanantarātītaṃ jñānamanyaviṣayasyāpi jñānasya grāhyaṃ syāt, yatas tasyāpi jñānatvādinā kenacid ākāreṇa svābhāsajñānajananam asty eveti । tasmād ayuktaṃ <I,96> grāhyalakṣaṇam । ataś ca sthitam etat — na bāhyārthāśrayā pramāṇādivyavasthā yujyata iti ॥

{1.17}

[I,96,i]

naiyāyikānāṃ tv iti । rūḍher anantaraṃ ca tanmatasyopakṣepād ākṣapādānām iti gamyate । indriyārthasan nikarṣotpannam ityādi ॥

[I,96,ii]

indriyāṇi ghrāṇarasanacakṣustvakśrotrāṇi । arthāḥ pañca gandhādayas tadāśrayāḥ karma sattādāyaś ca । teṣāṃ sannikarṣaḥ sanmandhaḥ ॥

[I,96,iii]

sa tu pañcavidhiḥ saṃyogaḥ saṃyuktasamavāyaḥ saṃyuktasamavetasamavāyaḥ samavāyaḥ samavetasamavāyāś ca । tatrendriyasya dravyeṇa saṃyogalakṣaṇaḥ sanbandhaḥ, na rūpādibhiḥ । anyathobhayāśrayatvāt saṃyogasya te 'pi guṇavantaḥ syuḥ । nirguṇaś ca guṇāḥ । tasmād indriyasaṃyogād dravye jñānam utpadyate, yadātmā manasā saṃyujyate, mana indriyeṇa, indriyam arthena । dravyamātrārhe 'bhipretaḥ । dravyasamaveteṣu tu rūpādiṣu guṇeṣu tathā dravyatvādiṣu sāmānyaviśeṣeṣu karmaṇi ca <I,97> saṃyuktasamavāyāt । rūpatvādiṣu saṃyuktasamavetasamavāyāt । tathā guṇatvakarmatvayoḥ । śabde tu samavāyāt । sa hi śravaṇaśaṣkulīparicchinadharmābhisaṃskṛtākāśadeśalakṣaṇe śretrendriye samaveto gṛhyate । yas tu śrotrādivicchinn deśa utpadyate, sa tatrāsamavetatvān na gṛhyanta eva । tena tu śabdāntarāṇi sarvadikkāny ārabhyante, tair apy anyāni । evaṃ śabdāntarārabdhaśabdaparamparayā śrotrendriye yaḥ samavaiti śabdaḥ, tasyendriyasamavāyād grahaṇaṃ bhavati, yadātmā manasā saṃyujyate, mano 'pi śrotreṇa । śabdajātau tu samavetasamavāyāt । sattāyāṃ tu dravyasamavetāyāṃ saṃyuktasamavāyāt, guṇakarmasamavetāyāṃ saṃyuktasamavetasamavāyāt, śabdasamavetāyāṃ tu samavetasamavāyād iti । tad evaṃ pañcaprakāraḥ sambandho jñānahetuḥ ॥

[I,97,i]

tasmād utpannaṃ nābhivyaktaṃ jñānaṃ pratyakṣam । jñānagrahaṇaṃ sukhādivyavacchedārtham ॥

[I,97,ii]

vyapadiśyate jñāpyate saṃyogyādinā liṅgeneti vyapadeśyo viṣayaḥ । nāsya vyapadeśyo viṣayo 'stīty avyapadeśyam । atha vā tad eva jñānaṃ svarūpeṇa na vyapadiśyate na nirdiśyata ity avyapadeśyam ॥

<I,98>

[I,98,i]

mṛgatṛṣṇādir viṣayo vyabhicārī, yathā jalādirūpatvena gṛhyate, tathāsattvāt । nāsya vyabhicāryastīty avyabhicāri । atha vā tad eva jñānamat asmiṃs tadgrahād vyabhicāri ॥

[I,98,ii]

vyavasāya ātmāsyeti vyavasāyātmakam । ātmaśabdaḥ svabhāvavacanaḥ kāryavacano vā ॥

[I,98,iii]

indriyārthodbhava iti । udbhavaty asmād ity udbhavaḥ । indriyārthāv udbhavo 'syeti vigrahaḥ । indriyārthagrahaṇaṃ tat sannikarṣopalakṣanārtham । nāsti vyapadeśyādisambhava iti । ādigrahaṇād vyabhicāritvasya vyavasāyātmakatvasya ca ॥

[I,98,iv]

yadi nāsti, kim iti viśeṣaṇam ayuktam ity āha — viśeṣaṇārtham । nāsti vyapadeśyādisambhava iti । ādigrahaṇād vyabhicāritvasya vyavasāyātmakatvasya ca ॥

[I,98,v]

yadi nāsti, kim iti viśeṣaṇam ayuktam ity āha — viśeṣaṇaṃ hītyādi । yady avyapadeśyādisvabhāvam itarasvabhāvaṃ cendriyasannikarṣajaṃ jñānaṃ syāt, tata idaṃ viśeṣaṇatrayaṃ yujyate । iha cāvyapadeśyam avyabhicārīti ca viśeṣaṇadvayaṃ sambhavaty eva, na vyabhiccarati । vyavasāyātmakatvaṃ tu na sambhavaty eva । tad eva ca viśeṣaṇaṃ bhavati, yat tasminn āśraye bhavati taṃ ca vyabhicarati, tatrāsattvāt, yathā nīlatvam itpalasya ॥

[I,98,vi]

na cāstīndriyabudddher iti । yadā bahuvrīhipakṣaḥ, tadevam uktam । anena vyapadeśyatvasyāsambhavenāvyapadeśyatvasyāvyabhicāraṃ darśayati । kasmān nāstīty āha — <I,99> anumānaviṣayatvād ityādi । vyapadeśyaṃ hi sāmānyam, na svalakṣaṇam, tasya pūrvam adṛṣṭatvāt । tac ca sāmānyam anumānasyaiva viṣayaḥ, dhūmādibhiḥ pūrvadṛṣṭasāmānyenāgnyādi anumānāt, na pratyakṣasya, tasyāsādhāraṇaviṣayatvāt ॥

[I,99,i]

athāpi syāt — yadi viṣayo na vyapadiśyate, na nāma । jñānaṃ tu vyapadiśyate । tad asti vyapadeśyam । tataś ca vyabhicārād yuktam avyapadeśyatvaṃ viśeṣaṇam । iha ca tad eva jñānam, svarūpeṇa yan na nirdiśyate । tad avyapadeśyam uktam ity āha — anirdeśyatve cāvyabhicāra iti । kasmād ity āha — na hīndriyabuddhir ityādi । anirdeśyasvarūpam eva hi sarvaṃ jñānam । naivānirdeśyatve vyabhicāro 'sti । atha sāmānyarūpeṇāpi yan na nirdiśyate, tad avyapadeśyam । evam apy asambhavaḥ syāt । sarvam eva hi jñānaṃ, sāmānyarūpeṇa vyapadiśyate । tad anena tat puruṣapakṣe 'pi doṣa uktaḥ ॥

[I,99,ii]

pakṣilas tv āha — jñānasya samākhyāśabdo nāsti, yena pratīyamānaṃ vyavahārāya kalpate, anyatretikaraṇayuktād viṣayasaṃśabdanād rūpam iti jñānam, rasa iti jñānam iti । tadā ca vyapadiśyamānaṃ śābdaṃ bhavati । tato vyavacchedārtham avyapadeśyam ity āha । arthagrahaṇakāle tu samākhyāśabdo na vyāpriyate, tadā tasyāvyapadeśyatvam iti । tasyāpy etad evottaram — anirdeśyatve cāvyabhicāra iti, vyavahārakāle 'pi jñānasvarūpasya vyapadeṣṭum aśakyatvāt । so 'pi <I,100> hi tāvad viṣayaḥ svarūpeṇa vyapadeṣṭum aśakyaḥ । kutaḥ punas tenānyo vyapadekṣyate । na ca vyapadeśācchābdatvaṃ prasajyate, kiṃ tarhi vācyatvam ity asamīkṣitābhidhānam etat ॥

[I,100,i]

na ca vyabhicāriviṣayatve, sambhavo 'stīty anuvartate, manobhrāntiviṣayatvād ityādi । vyabhicāro 'tathābhāvaḥ । yathāsāv upalabhyate, tathā tasyāsattvam, yathā marīcikāder viṣayasya । sa ca yatra jñāne svarūpeṇa pratibhāsate, tad apekṣayā vyabhicāritvam । bhrānte ca manovijñāne sa tathā pratibhāsate । tathā hy anudakādisvabhāvam api bhūtasaṅghātam udakādirūpeṇādhyavasyanty upajāyate manobhrāntiḥ । tatas tat kalpitatvāt tasyā eva sa viṣayaḥ, nendriyajñānasya । tato na tadvyavacchedārtham avyabhicārigrahaṇaṃ kartavyam ॥

[I,100,ii]

nanv asati tasminn akṣopaghātajaṃ yad vyabhicāriviṣayaṃ dvicandrādijñānam, tasyāpi pratyakṣatā syāt । tatas tan nirāsāya tad avaśyaṃ kartavyam । naitad asti, arthasannikarṣagrahaṇenaiva tasya pratipakṣepāt । anyathendriyajam ity evaṃ vācyaṃ syāt, na tv indriyārthasannikarṣotpannam iti, tasya vyavacchedyābhāvāt । idaṃ bahuvrīhim ahikṛtyoktam ॥

<I,101>

[I,101,i]

yadā tu tad eva jñānaṃ svayam avyabhicārīti tat puruṣaḥ parair ākṣīyate, tadaivaṃ vaktavyam — avyabhicāritvāt । dvicandrādijñānaṃ tu sannikarṣodiṅmātradarśanenaiva pūrvānusāreṇa gamyata iti kṛtvā ॥

[I,101,ii]

vyavasāyo 'pi hītyādinā viśeṣaṇasyāsambhavam āha । no vikalpyeti । niścayo hy evaṃrūpaḥ — gaurevāyam, nāśva iti । sa ca yāvad gotvādisāmānyaṃ na vikalpayati tena ca tadvantaṃ na yojayati, tāvan nopajāyata eva । na ca ghrāṇādijñānavad ity asambhavo viśeṣaṇasya । nirvikalpayann api cakṣuṣā rūpam īkṣate । na ca vikalpadvayaṃ yugapad abhyupeyate saṃvedyate veti kuto 'siddhiḥ ॥

[I,101,iii]

athetyādi । ayathārthaṃ jñānaṃ mithyājñānam । ādiśabdena saṃśayajñānaṃ gṛhyate । tasyāyathārthādijñānasya nivṛttasya — vyavasāyātmakam ity ucyate । etad darśayati । nātra vyavasāyaśabdo niścayaparyāyaḥ, kiṃ tarhi bhūtārthagrahaṇaparyāyaḥ । vyavasāyātmakam iti bhūtārthagrahaṇasvabhāvam ity arthaḥ । kasmād ayuktaṃ viśeṣaṇam ity āha — avyabhicārāc ceti । caśabdād asambhavāc cendriyabuddhāv aya<I,102>thārthatvasya । kutaḥ punar asambhava ity āha — sarvā hītyādi । mātraśabdo 'yathārthagrahaṇanirāsārthaḥ । svārthagrahaṇamātreṇāsambhavaṃ darśayati । ayathārthatvaṃ hi yan nivartayitum iṣyate, tad indriyajñāne na sambhavaty eva । indriyabuddhir iti ca yady api sāmānyaśabdaḥ, tathāpi prakaraṇād indriyārthasannikarṣotpannāyām eva vartate ॥

[I,102,i]

avyabhicārād ity anenaitad darśayati — yady api mūḍhaḥ sambhavaḥ manyate, tathāpi tat pūrvam  eva nirākṛtam avyabhicārīty anena viśeṣaṇena । tat kim etena vyavasāyātmakavacaneneti । atha vā na kevalam asambhavān na yuktam, kiṃ tv avyabhicārāc ca । tam avyabhicāraṃ darśayati sarvā hītyādinā । kvacic caśabdo na paṭhyate । tatrārthaḥ — kathaṃ tathāpy ayuktaṃ viśeṣaṇam ity āha — avyabhicārād iti । indriyabuddher yathārthatvasyāvyabhicārād ity arthaḥ । katham avyabhicāra ity āha — sarvā hīyādi ॥

[I,102,ii]

nanu ca vyavasāyātmakam ity atra kāryaparyāya ātmaśabdaḥ । tataś ca yathoktadoṣābhāva ity āha — etenetyādi । prayuktaḥ pratikṣiptaḥ । vyavasāyakāryam iti । vyavasāyaḥ kāryam asyeti vigrahaḥ । kathaṃ prayuktam ity āha — na hy astītyādi । indriyabuddhyantaraṃ hi sāmānyākāreṇārtho buddhau sanniviśate । <I,103> tathā tatrāsanniviṣṭasya nāmajātyādiyojanā na sambhavati । tad antaraṃ kim etad ity abhyūhavikalpaḥ । tataḥ pūrvānubhūtānusāreṇānusmaraṇavikalpaḥ । tadanantaraṃ nirūpaṇavikalpo niścayātmako bhavati । tad yadi vyavasāyaḥ kāryaṃ yasya tajjñānam indriyārthasannikarṣotpannam iṣyate, evaṃ sati pūrvānubhūtasmaraṇāntaraṃ niścayajñānaṃ bhavatīty anusmaraṇajñānam indriyārthasannikarṣajaṃ prāpnoti । sākṣād grahaṇaṃ viprakṛṣṭāyathārthajñānakāryasya vyavacchedyatve pratyakṣābhāvaprasaṅgāt ॥

[I,103,i]

tad anena prapañcana yasya yatra vyabhicāraḥ sambhavaś ca nāsti, na tat tasya viśeṣaṇam । tad yathā balākāyāḥ śuklatvaṃ kṛṣṇatvaṃ ca । nāsti cāvyapadeśyatvāder indriyajñāne yathāyogyaṃ vyabhicāraḥ sambhavaś ceti vyāpakābhāvaṃ darśayati । kaḥ punar ayaṃ vyabhicāro nāma । yadi tato 'nyatrabhāvaḥ, evaṃ sati nīlatvaṃ bhramarasya niśeṣaṃ syād avyapadeśyatvaṃ ca jñānasya, dāhaduḥkhādāv api bhāvāt । atha tatrābhāvaḥ, evam api prayatnānantarīyake tan nāsti, yato vyabhicāraḥ sādhyasya syāt । prayatnānantarīyakatvam eva tu kvacid anitye nāstīti tasyaiva syād vyabhicāraḥ । naiṣa doṣaḥ । anekadhā hi vyabhicāraśabdasyārthaḥ । kvacid anyathā bhāvo vyabhicārī viṣaya iti, kvacid anyatrabhāvo vyabhicārī hetur iti, kvacit tatrābhāvo vyabhicāri viśeṣaṇam ityādikaḥ । iha tu tatrābhāvo 'bhimataḥ ॥

<I,104>

[I,104,i]

athāpītyādi । anenaitad darśayati — nāniṣṭanivṛttaye 'vyapadeśyādigrahaṇam, kiṃ tu pramāṇādīnāṃ svabhāvaparijñānān niḥśreyasaprāptiḥ, atas tat svabhāvapradarśanāya । tasmāt siddhasādhanam iti । tan netyādinaitad āha — pratyakṣalakṣaṇe vivakṣite ko 'vasaro jñānasvabhāvapradarśanasyeti । tatraitat syāt — tad eva pratyakṣalakṣaṇaṃ na śakyate vaktuṃ vinā tatsvabhāvapradarśanenety āha - tasya cetyādi । lakṣaṇaṃ hi nāma yad arthāntaravyāvṛttena rūpeṇa lakṣyaṃ gamayati । tac ca lakṣyam indriyārthasannikarṣotpannam ity anenaiva siddham iti vṛkṣā svabhāvakathanam । anena hetur āviṣkṛtaḥ । atha niṣprayojanasyāpi nirdeśaḥ kriyate, evaṃ saty atiprasaṅga iti darśayann āha — jñānasvabhāvanirdeśyatve cetyādi । anena dṛṣṭāntaḥ । yasya pratyakṣalakṣaṇaṃ pratyupayogo nāsti, na tat tad adhikāre nirdeśyam, guṇatvādivat । nāsti ca pratyakṣalakṣaṇaṃ pratyupayogo 'vyapadeśyatvādeḥ । vyāpakābhāvaḥ ॥

[I,104,ii]

yas tu manyate — naivendriyārthasannikarṣajasya pratyakṣasyāvyapadeśyatvādiviśeṣaṇam, kiṃ tarhi pratyakṣadvayam evaitat parasparāsaṅkīrṇarūpam ekena sūtreṇa lakṣyate । avyapadeśyam avyabhicāri vyavasāyātmakam ity anena hi sūtraikadeśena <I,105> mānasaṃ lakṣyate । indriyārthasannikarṣotpannam ity anena tv indriyārthasannikarṣajam । tataś cendriyārthodbhave nāstītyādi yad uktam, tat sūtrārthāparijñānavijṛmbhitam ॥

[I,105,i]

ata eva so 'py adoṣo na sukhādi prameyaṃ veti, ya ukto 'nantaro 'pi hetur asiddha iti, tena manasa indriyatvaṃ vaktavyaṃ pratyakṣavyapadeśaprasiddhyartham । kiṃ cāvyapadeśyam avyabhicāri vyavasāyātmakam ity etāval lakṣaṇam astu । anenaiva pūrvasyāpi pratyakṣaṇavaiyarthyaprasaṅgaḥ ॥

[I,105,ii]

sarvatra cetyādinā lakṣaṇasyāvyāpitām āha, yataś cakṣuḥ śrotravijñānayor api pratyakṣateṣṭā tayoś ca sannikarṣotpattyyasambhavaḥ । tam asambhavaṃ darśayann āha — sāntaragrahaṇam ityādi । sāntaragrahaṇaṃ vicchinna iti grahaṇam । adhikagrahaṇam indriyātiriktagrahaṇam । tan na syāt । kuta ity āha — na hītyādi । etena yad indriyeṇa nirantaram, na tad indriyāt sāntaram iti gṛhyate, nāpy adhikam iti, gandhādivat । tathā ca rūpaśadāv iti viruddhavyāptaṃ prasaṅgam āha । asti ca tat tathāvidhaṃ grahaṇam । tathā hīndriyaparimāṇātiriktasvarūpā vicchinnā iti <I,106> ca śailādayaḥ śabdāś ca gṛhyanta iti prasiddham etat । prāptigrahaṇe tu sati yāvatā bhāgena prāptiḥ, tāvateva grahaṇaṃ syāt । avicchinnā iti gṛhyeran । rūpagrahaṇaṃ cātra cakṣurviṣayopalakṣaṇārtham । yo yataḥ sāntara iti gṛhyate, na tasya tena saha nairantaryam । tad yathā pārasyāpareṇa । svagrāhakād indriyāt sāntarāv iti ca gṛhyete rūpaśabdāv iti prasaṅgaviparyayeṇa vyāpakaviruddhadvayam etat । itiśabdopānānam asiddhatāparihārāya ॥

[I,106,i]

nanu cendriyam atīndriyam । tat kathaṃ tad apekṣayā kiñcit sāntaram iti gṛhyetādhikam iti vā । na ca rūpādīnāṃ parimāṇam asti, nirguṇatvād guṇānām । tat kutas teṣām ādhikyagrahaṇam । na ca paro gandhādibhiḥ sahendriyasya nairantaryam icchati, tais tasya saṃyogābhāvāt । tat katham idaṃ yuktam — na hīndriyanirantare gandhādāv ityādi । yatra dravye gandhādayaḥ samavetāḥ, tad dravyam atrendriyanirantaraṃ jñeyam, tena sahendriyasya saṃyogāt । tad dvāreṇa ca gandhadīnām api <I,107> nairantaryam । asti ca saṃyuktasamavāyalakṣaṇam ity adoṣaḥ ॥

[I,107,i]

yat tūktam — nanu cendriyam atīndriyam ityādi, tatra yadīndriyāpekṣayā na tathā rūpaśabdau gṛhyete, kim apekṣayā tarhi vaktavyam । adhiṣṭhānāpekṣayeti cet, evaṃ tarhi yadi rūpaśabdāv adhiṣṭhānād vicchinnāv ity adhikāv iti ca gṛhyete, tadabahirvartina indriyād api tau tathaiva gṛhyete yo yato vicchinna ity adhika iti ca gṛhyate, sa tadabahirvartino 'pi vastunas tathaiva gṛhyate । tad yathā ghaṭād vicchinna ity adhika iti ca gṛhyamāṇaḥ parvato ghaṭābahirvartino 'py udakādes tathaiva gṛhyate । indriyādhiṣṭhānād vicchinnāv ity adhikāv iti ca gṛhyete vivādāspadībhūtau rūpaśabdau । svabhāvaḥ ॥

[I,107,ii]

yad apy uktam — na ca rūpādīnām ityādi, tatra yadi rūpādīnāṃ parimāṇaṃ nāsti, kathaṃ tarhy alpaṃ rūpaṃ mahadrūpam iti gṛhyate । upacārād iti cet, syād etat — rūpādayo yatra samavetāḥ, taddravyam aṇu mahad vā । taddvāreṇa rūpāder ādhikyādyaupacārikam iti । astu yathā tathā, tena tu bhāktenāpi gandhādivad rūpāder apy adhikam iti grahaṇaṃ na prāpnotīty etāvad ucyate । api ca tulyapratyayaparicchedyatvādaupacārikatvam evāyuktam । yādṛśo hi dravye mahad dravyam alpaṃ veti pratyayaḥ, <I,108> tadaviśiṣṭo rūpādiṣu mahad rūpam alpaṃ veti । na ca mukhyopacaritayos tulyapratyayaparicchedyatvam । na hi yādṛśena pratyayena mukhyo gauḥ paricchidyate, tādṛśenaivopacārito vāhīkaḥ । yadi vāśrayadvāreṇa guṇā guṇavantaḥ pratīyante, sarvaḥ śabdo mahānityeva pratīyate, tadāśrayasya nabhaso mahāparimāṇatvāt । tataś ca hastimaśakādiśabdānāṃ parimāṇabhedapratītir na syāt । tasmāc ca te 'pi guṇavanto 'bhyupeyāḥ, na vā dravyam apīti ॥

{1.18}

[I,108,i]

bahirvṛttitvād ityādinā hetvor asiddham āha । tathā hy adhiṣṭhānābahirvṛttitvam āśritya sāntarādhikagrahaṇayor hetvoḥ siddhir abhisaṃhitā । bahirvṛttitve tu sā nopapadyate । yasmād indriyaṃ bahirnirgatya visargatya visarpadviṣayeṇa saṃyuktaṃ tam adhiṣṭhānād adhikam avabhāsayati pradīpālokavat, tasmād upapadyate tadviṣayasya sāntarādhikagrahaṇam, adhiṣṭhānān nendriyād iti bhāvaḥ ॥

[I,108,ii]

atra codyate — cakṣuṣastaijasatvādraśmayo nirgatyārthaṃ prakāśayantīty abhyupagamād uktaṃ bahirvṛttitvam āśaṅkitum । śrotraṃ tu śravaṇaśaṣkulīparicchinna ākāśapradeśaviśeṣaḥ । tasya naiva paro bahirvṛttitvam icchati । tat kathaṃ tasya tadāśaṅkitam iti । evaṃ manyate — pradeśavat tvam ākāśasya bhāktam । paramārthatas tu <I,109> tan niravayavam eva । yathoktayā nītyā bhāktapakṣe yad abahirvṛttitvaṃ tatra doṣa ukte 'gatyā paramārthapakṣasamāśrayeṇa bahirvṛttitvaṃ kadācit paraḥ kalapayed iti । tasmād yuktam āśaṅkitum । tatra cikitsādiprayogād ity upapattiḥ ॥

[I,109,i]

nanu pādābhyaṅgādir adhiṣṭhānād anyatrāpi cakṣurādeḥ kriyate । tato nāyam ekānto yatra cikitsāprayogaḥ, tatrendriyam iti । naitad asti, tatrāpi dhātrīcikitsādvāreṇa kumārakasyeva cakṣurāder adhiṣṭhānasthasyaiva naḍīsañcāreṇa cikitsāprayogāt । anyathā tatrāsannihitaṃ tena sambandhaman anubhavat kathaṃ cikitsyeta । atha cikitsākāle pādādau sannihitam, evaṃ sati pādāde rūpagrahaṇaprasaṅgaḥ । tasmāt svādhiṣṭhānastham eva yathoktena prakāreṇa cikitsyata ity abhyupeyam । tad etad uktaṃ bhavati । yad indriyaṃ svādhiṣṭhāne cikitsyate, tat tatraiva vartate, ghrāṇādivat । svādhiṣṭhāne ca cikitsyete cakṣuḥśrotre iti svabhāvaḥ ॥

[I,109,ii]

ata indriyād eveti । nipāto bhinnakramaḥ । vicchinnaḥ evety evaṃ drṣṭavyam । kiṃ kāraṇam । yato 'dhiṣṭhānād api vicchinne 'rtha iti gṛhyate, na kevalam indriyāt । adhiṣṭhānadvāreṇaiva hīndriyād arthasya sāntaragrahaṇaṃ pratīyate, yathoktaṃ prāk ॥

<I,110>

[I,110,i]

doṣāntaraṃ vaktukāmo bahirnirgatim abhyupety āha — saty api cetyādi । anyathetyādinā bahirnirgatasya viṣayopalambhāsāmarthye hetum āha । yasyendriyasyādhiṣṭhānapidhāne viṣayagrahaṇaṃ nāsti, tasya bahirnirgatasyāpratibaddhaṃ viṣayagrahaṇasāmarthyaṃ nāsti, tvagādīndriyavat । nāsti ca svādhiṣṭhānapidhāne cakṣuḥśrotrayor viṣayagrahaṇam । kāyābhāvaḥ ॥

[I,110,ii]

nanu cakṣuṣaḥ prabhāvalakṣaṇā vṛttir adhiṣṭhānapidhāne vinaśyati, adhiṣṭhānapidhānakāle tatraivāśu praviśati vā । tato 'yam adoṣaḥ । apihitādhiṣṭhānam eva hi tadviṣayagrahaṇasamartham, nānyatheti । śrotrendriyaṃ prati tāvad ayam asamādhiḥ, tasyādhiṣṭhānapidhāne 'pi bahirvṛttitvān nityatvāc ca । cakṣuḥ prati yadi nāmāyaṃ parihāra iti pratyāśā syāt, sāpi tyajyatām, yataś cakṣuṣa ātmabhūtaḥ prabhāvayavī nirgatya sarvātmanā viṣayeṇa samprayuktatvāt tatraiva sannihito nādhiṣṭhāne, tadavyatiriktatvāc cakṣur api । na hi tasyāvayavāḥ santi, yato bhāgenādhiṣṭhāne 'pi varteta । tataś ca tadānīṃ tadadhiṣṭhānābhimataḥ śarīrāvayavastasyādhiṣṭhānaṃ na bhavaty evāsambandhāt, indriyāntaravad iti prasaṅgo vā । atha sāvayavaḥ prabhāvayavī <I,111> kalpyate, evam api yas tasya pradeśo viṣayeṇa samprayukto jñānopajananahetuḥ, tatra sa eva doṣaḥ । athārthāntaratvaṃ tasya cakṣurindriyādiṣyate, sa eva tarhi cakṣū rūpadarśanasāmarthyāt tallakṣaṇatvāc ca cakṣuṣaḥ । tatrāpi ca sāvayavatvaniravayavatvapakṣayoḥ sa doṣas tadavastha eveti yat kiñcid etat ॥

[I,111,i]

pañcānāṃ cendriyatva iti, ghrāṇarasanacakṣustvakśrotrāṇīndriyāṇīti sūtrāt । na sukhādi prameyaṃ veti lakṣaṇanyūnatām āha, sukhādijñānasya pratyakṣalakṣaṇenāsaṅgrahāt । tataś ca sukhādīnāṃ prameyatvābhyupagamavirodhaḥ । tatraitat syāt — yady api sukhādi pratyakṣaviṣayo na bhavati, tathāpy anumānādiviṣayatvāt prameyaṃ bhaviṣyatīti । ata āha — yad dhītyādi । svagrahaṇaṃ parakīyeṣu mukhaprasādādiliṅgasya sulabhatvāt । sveṣu tu yadā liṅgābhāvān nānumānam, sādṛśyābhāvān nopamānam, upadeśābhāvān nāgamaḥ, indriyārthasannikarṣābhāvān na pratyakṣam, tathā kathaṃ teṣāṃ prameyatā । athāyaṃ neṣyate doṣaḥ, evaṃ tarhi sukhādijñānaṃ pañcamaṃ pramāṇam upasaṅkhyeyam iti darśayann āha — tasya veti । tathāpi pramāṇacatuṣṭvābhyupagamabādhā ॥

<I,112>

[I,112,i]

mano vāstv indriyāntaram iti । yady eṣa doṣo neṣyata ity abhiprāyaḥ । evam api pañcendriyābhyupagamavyāghātaḥ ॥

{1.19}

[I,112,ii]

aniṣedhād ity aneneṣṭam eva śāstre mana indriyatveneti darśayati । asti hy ekeṣām iti sāṅkhyādīnām ॥

[I,112,iii]

anyendriyarutaṃ vṛtheti । ghrāṇādīnām apīndriyatvasya tata eva siddhatvāt tadvacanavaiyarutaṃ syāt । tasmāt punar vacanād avasīyate — anyeṣām indriyatvaṃ nābhimatam iti । kecid āhuḥ — ghrāṇarasanacakṣustvakśrotrāṇīndriyāṇi bhūtebhya iti naivātra ghrāṇādīnām indriyatvaṃ vidhīyate, kiṃ tarhīndriyatvena prasiddhānām eva bhaitikatvam । abhaitikaṃ ca manaḥ । tasmān na nirdiśyata iti । etac ca na । anyendriyasaṅkhyāsvabhāvanirākaraṇād ghrāṇādīti bhūtebhya iti ca bhaitikatvasiddher indriyagrahaṇānarthakyaṃ syāt ॥

[I,112,iv]

jñānasya cetyādi । indriyasannikarṣayoḥ pramāṇatve na syāt phalābhāvaḥ, jñānasya, phalatvāt । jñānād anarthāntaraphalavādinaś ca yathā svamate darśitam iti manyate । niścayātmakaṃ hītyādi । yasyāniścayātamakaṃ pramāṇam iṣṭam, tasya niścayaḥ phalam arthāntaraṃ syāt । na tu vyavāniścayātmakaṃ pramāṇam icchato 'nyat phalaṃ bhavati । nanu ca niścayajñānam anekajñānāntaritād anusmaraṇavikalpād anantaraṃ bhavati, yathoktaṃ prāk । na ca vyavahitasya phalatvaṃ yuktam, anyathātiprasaṅgaḥ <I,113> syāt । tat kutas tasya phalatā । satyam, tathāpi yasyāniścayātmakaṃ pramāṇam iṣṭam, tasya sthūladarśitayā niścayo 'rthāntaraṃ phalaṃ syād iti kalpanāpi tāvat sambhavet । yasya tu vyavasāyātmakam eva pratyakṣam iṣṭam, tasya kalpanāpy eṣā na sambhavatīti darśanārtham evam uktam । tad evam arthāntaraphalābhyupagamavyāghātaḥ ॥

[I,113,i]

viśeṣaṇajñānam ityādinā yady api niścayātmakatvenābhedaḥ, tathāpi viṣayabhedena jñānabhedāt pramāṇāt phalasya bhedaṃ darśayati । bhinnatvān na viśeṣeṇa ityāder ayam arthaḥ — yady ato 'nyaviṣayaṃ karaṇam, na tasya tatra phalaṃ bhavati । tad yathā palāśād anyaviṣayasya cchedanasya palāśe । viśeṣyād anyaviṣayaṃ ca viśeṣaṇajñānaṃ karaṇam iti vyāpakaviruddhaḥ । anyaviṣayasya pramāṇasyeti hetuḥ । pramāṇasyeti caitat karaṇatvopalakṣaṇam । na cānyatra phalaṃ yuktam iti pramāṇaphalam । na hy anyaviṣayasyetyādivyārptiḥ । yathetyādir dṛṣṭāntaḥ ॥

[I,113,ii]

viśeṣyajñāhetutvād ity asiddhatām āha । evaṃ manyate — yathā cchedanaṃ khadirād icchadānimittatvāt khadirādiviṣayam, evaṃ viśeṣaṇajñānaṃ viśeṣyajñānani<I,114>mittatvād viśeṣyaviṣayam iti । viśeṣyajñānanimittatvaṃ tasya, tadabhāve tadabhāvāt । nātiprasaṅgād iti ॥

[I,114,i]

yaś ca pramātā kartā, yac ca gavādi karma pramīyate, yatra ca deśe 'dhikaraṇe, yasmāc cāpāyād apādānāt, yasmai ca dātum, tac ca sampradānam, etad api sarvaṃ viśeṣyajñānahetutvād viśeṣaṇajñānavat karaṇaṃ prasajyata ity arthaḥ । tasmād ityādi । iha dvau tacchabdau । tatra dvitīyasya sambandhī yac chabdo yasyeti ṣaṣṭhyantaḥ śrūyamāṇo 'py anumīyate । yathā gatibuddhipratyavasānārthaśabdakarmākarmakāṇām aṇikartā sa ṇāvit yatra । sa ca karmaṇīty anena sāmānādhikaraṇye vyākhyeyaḥ । tenāyam artho bhavati — yasyaiva jñānasya yatra karmaṇi jñeye vyāpārakhyātiḥ kārakāntarāvyavahitasya vyāpārapratītiḥ, tasyaiva karmaṇo jñeyasya tajjñānaṃ pramāṇam iti । iha ca viśeṣaṇajñānasyaiva vyāpārakhyātiḥ, tadākārotpattyā । anyathā <I,115> viśeṣaṇajñānam eva tan na syāt । tasmāt tasyaiva viśeṣaṇasya tat pramāṇam, na viśeṣyasya, tatra tadvyāpārāprathanāt ॥

[I,115,i]

nanu ca pramāṇaṃ karaṇaṃ kārakam । kriyāyāś ca kārakāṇi bhavanti, na kārakāntarasya । tat kathaṃ tasyaiva karmaṇas tat pramāṇam ity ucyate । naiṣa doṣaḥ । naiveyaṃ sambandhalakṣaṇā ṣaṣṭhī, kiṃ tarhi kṛdyogalakṣaṇā yathā palāśānāṃ śātana iti । ayam arthaḥ — tasyaiva viśeṣaṇasya tat pramāṇam । tad eva tena pramīyate, na viśeṣyam iti । tasmāt siddhaṃ bhinnaviṣayatvam ॥

{1.20}

[I,115,ii]

tatra cetyādi । nanu ca viśeṣaṇe 'dhigantavye viśeṣyajñānasya phalatvam uktam । tat kim ucyate phalābhāva iti । naiṣa doṣaḥ । caśabdo 'vadhāraṇārthaḥ । tatraiva viśeṣaṇa evādhigantavya ity arthaḥ । yadā mandāloke dośe viśeṣaṇam eva kevalaṃ gavādimātraṃ paricchidyate na vyaktiviśeṣaḥ, tatra saṃśayād gavādimātrasya ca sāmānyarūpatvāt tasya ca viśeṣaṇāntarābhāvāt, na sāmānyasya viśeṣaṇaṃ sambhavati, tadā viśeṣaṇajñānasya pramāṇatvaṃ vā syāt phalatvaṃ vā । anyatarābhyupagame 'nyatarasya hānir ity abhyupetabādhā ॥

<I,116>

[I,116,i]

dvayaṃ tac ced iti tat parihāraḥ । atra caikasyobhayarūpavirodhaparihārāya tad yathetyādidṛṣṭāntaḥ । yogināṃ hi yoganiṣpattāv ātmānaṃ paśyatāṃ sa grāhyaś ca bhavati grahītā ca । arthāntaraphalavādin idam aniṣṭam evaṃ sati prasajyata ity āha — yady arthāntare 'pītyādi । svādhigame tu jñānasyetyādyanenaitad darśayati — ātmadṛṣṭāntena nārthāntare prameye viśeṣaṇajñānam ubhayathā sidhyati, dṛṣṭāntadārṛṣṭāntikayor vaiṣamyāt, kiṃ tu svādhigama eva jñāsyobhayabhāvaḥ । svādhigame ca jñānam ubhayathā pramāṇaṃ prameyaṃ ca mayeṣyata eva, tac ca tvayātmanidarśanena samarthitam iti ॥

[I,116,ii]

evaṃ tarhītyādinā yathā pradīpasyāndhakāranivṛttiḥ phalam arthāntaram, evam jñānādinivṛttiḥ phalaṃ bhaviṣyatīti darśayati । viṣayabhedo 'py atra nāstīty upanyāsaḥ । na sarvatreti phalavyavasthānasyāvyāpitvam āha । kuta etat — na sarvatrety āha — kvacid ityādi । ābhogamātreṇa jñānam utpadyate, na tatra tasyājñānam asti । tad yathā kasyacit prājñasya kvacic chilpaviśeṣe । utpadyate ca kvacij jñeye lokasyābhogamātreṇa jñānam । vyāpakaviruddham āha ॥

[I,116,iii]

nivṛttir nāsatī phalam iti । ajñānādyabhāvo hy ajñānādinivṛttiḥ । na cābhāvasya kiñcana kartavyam asti, nirupākhyatvā । akriyamāṇaś ca prasi<I,117>ddhir bhavitum arhati, na pramāṇaphalaṃ bhavitum arhatīty arthaḥ । yad asat, na tat pramāṇaphalam, atyantābhāvavat । asatī ca nivṛttiḥ । viruddhavyāptaḥ । pradīpasyāpi nāndhakāranivṛttimātraṃ phalam, kiṃ tu ghaṭādyavabhāsanam । atas tadavasthaḥ pramāṇaphalabhāvadoṣa iti ॥

{1.21–1.22a}

[I,117,i]

kenacit sambandheneti । vṛttikāramatabhedenānekasambandhāḥ । tatra kvacit sambandhe pratyakṣalakṣaṇam idaṃ sūtraṃ na sambhavatīty ataḥ kenacit sambhandhenety āha ॥

[I,117,ii]

tatra kenacit sambandham āhuḥ — prasiddhiliṅga ātmā । prasiddhir jñānam ity anarthāntaram । tasyāś ca prasiddher guṇatvam anityatvaṃ ca śabdavad draṣṭavyam iti । āha — anityā ced buddhir anityaṃ ca kāraṇavad bhavati, tasmād asyā api kāraṇaṃ vācyamanyatvaṃ ca jñātur anena hetuneti । ucyate — ātmendriyamano 'rthasannikarṣādyanniṣpadyate, tad anyat । yady ato niṣpadyate, tat tato 'nyat । tad yathā turyādibhyaḥ paṭādiḥ । tathā cātmādibhyo jñānaṃ niṣpadyate । tasmāt tad api tebhyo 'nyat । kāraṇam apy anenaiva darśitam ātmādi । asmin sambandhe pratyakṣalakṣaṇam idaṃ sūtraṃ nopapadyate ॥

<I,118>

[I,118,i]

apare sambandham ācakṣate — laiṅgikaṃ pramāṇam uktam । ata āha — kiṃ laiṅgikam evaivaṃ pramāṇam । nety ucyate । ātamendriyamano 'rthasannikarṣādyanniṣpadyate, tad anyat । pratyakṣaṃ pramāṇam iti vākyaśeṣaḥ । atra sambandhe pratyakṣalakṣaṇam idaṃ sūtraṃ vyākhyāyate ॥

[I,118,ii]

asautram api bhāṣyakāroktam astīndriyārthasannikarṣaḥ pratyakṣam ātmanaḥ sannikarṣo veti । ataḥ sautram ity āha । dravyagrahaṇena guṇakarmaṇor api sautraṃ pratyakṣalakṣaṇam aparam astīti darśayati । tat punar guṇakarmasu sannikṛṣṭeṣu jñānaniṣpatter dravyaṃ kāraṇaṃ । kāraṇakāraṇaṃ cety atat । svāśrayeṇānabhivyakteṣu guṇakarmasu jñānaṃ nopajāyate । tasmāt tadāśrayo dravyaṃ guṇakarmāṇy abhivyañjayat tajjñānasya kāraṇaṃ bhavati । guṇakarmajñānasya kāraṇam indriyārthasannikarṣaḥ । tasya kāraṇaṃ dravyaṃ ghaṭādi kāraṇakāraṇam ity ucyate । atra ca prādhānyād ekārthasamavetakāraṇatvāc cātmanaḥ sannikarṣād utpadyate । indriyamano 'rthasannikarṣās tu tasyānugrāhakāḥ ॥

[I,118,iii]

kecit tv iti । jñānasya hi pramāṇatve phalam anyan syāt । tathā hy adhigamaḥ phalam । na ca jñānād adhigamo 'rthāntaram । ataḥ śrāyakādayaḥ sannikarṣam icchati । asādhāraṇakāraṇatvād iti । itare hi sannikarṣāḥ smṛtyādijñānasādhāraṇāḥ । indriyārthasannikarṣas tu pratyakṣasyaiva kāraṇam ॥

<I,119>

[I,119,i]

prādhānyād iti । ātamamanasoḥ prādhānyāt tatsannikarṣasyāpi prādhānyam । ataḥ sārasvatādayaḥ tam icchanti । tatrātmahaḥ prādhānyam, jñānakartṛtvāt talliṅgatvāt phalopabhoktṛtvāc ca । manaso 'pi sarvaviṣayatvāj jñānenaikārthasamavāyāc ca ॥

[I,119,ii]

evaṃ cetyādinā śāstravirodham āha । yathā hy ātmano 'gnyādisamanusmṛtimataḥ pratyakṣaṃ liṅgamālocyāpratyakṣe bhavaty anumānam arthe, tathāsyaiva viśeṣasmṛtimataḥ sāmānyamātrālocanād viśeṣeṣv gṛhyamāṇeṣu saṃśaya iti tulyā laiṅgikena saṃśayasya niṣpattiḥ । yathā ca bhūtārthasambandhavaśenāyam arthasya svabhāva ity utpadyate pratyakṣam, tathā bhūtārthasambandhavaśenāyam eva nānya ity utpadyate nirṇaya iti pratyakṣam, tulyāsya niṣpattir iti yad uktam, tad virudhyate । vicārapūrvakatvān nirṇayasyeti sambandhaḥ । sāmānyapratyakṣiṇaḥ saṃśaye sati vicārayato viśeṣarūpeṇārthāv adhāraṇaṃ yadā, tadā gaur evāyam, na gavaya iti nirṇaya utpadyate । viṣayālocanārthatvād iti viṣayānubhavaprayojanatvād ity arthaḥ । viṣayālocanamātrārthaṃ hīti । mātraśabdo 'dhikavyavacchedārthaḥ । etad uktaṃ bhavati — na viśeṣaṇādhyāropādau vyāpriyata iti । tac ca nirvikalpakatvāt । yasya ca viṣayānubhavamātraṃ prayojanam, tadvicāranirapekṣaṃ pravartate । tad darśayati — tatra kuto vicāra iti । tataś ca vaidharmyān na tena nirṇayasya tulyotpattiḥ, yathānumānena । <I,120> syād etat — vidyamānārthasambandhavaśād utpattimātram atidiśyata iti । tad ayuktam, viśeṣātideśān arthakatvaprasaṅgāt । saṃśayānumānādibhir apy evam utpattis tulyā prāpnoti, teṣām api sāmānyādibhūtārthābhisambandhavaśenotpatteḥ । anatideśa eveti jñānaṃ tasyāpi sādharmyasyābhāvāt ॥

[I,120,i]

sarvathāgrahaṇaprasaṅga iti । sarvair ākārair bāhuleyatvādibhir api grahaṇaṃ syāt । yatrāṃśe śaktiḥ, tasyaiva grahaṇaṃ bhaviṣyatīty āha — sarvātmanetyādi । niravayavattvān nāsty eva so 'ṃśaḥ,  ya indriyeṇa na sannikṛṣeṇa । tataś cārthād vyatiriktatvāt tadviśeṣāṇām arthavat teṣv api grahaṇotpādanaśaktiḥ syāt । nanu ya evāṃśo jighṛkṣitaḥ, sa eva gṛhyata ity āha — kim etad ityādi । yadā parān paśyato dṛṣṭvā pūrvam evārthadarśanāt kim etad ity aviśeṣeṇa jighṛkṣāyāṃ satyāṃ tatra gatvā paśyati, tadāyaṃ doṣa āpadyate । sannikarṣavādinaś cemaṃ doṣam udbhāvayatāyam arthato jñānavādino 'py udbhāvita eva bhavati । tathā hi sannikarṣo 'rthagrahaṇahetur ity eṣa doṣa udbhāvyate । jñānapramāṇavādināpi ca sa eva jñānasya hetur iṣyata iti samāno doṣaḥ । tathā hīmam eva doṣam anumāne 'bhidhāsyati ॥

[I,120,ii]

yadīndriyārthasambandhe sati sarvātmano grahaṇaṃ prasajyate, tadā bhavato 'pi tribhir indriyaiḥ sambandhyamāne viṣaye kim iti na sarvātmanā grahaṇaṇaṃ bhavatīti cet, nāsmābhis tasya sannikarṣo hetur iṣyate, tasyādravyasattvāt । api cāsmākaṃ <I,121> cakṣurādināpi sarvathā gṛhyate 'rtha iti matam । kevalaṃ na bhavatīty avyavahārayogyatvād agṛhītakalpa eva sa ity uktam etat । yadi punaḥ paro 'py evaṃ brūyāt, nārhati sa evaṃ vaktum, yat sākṣād ālocanam arthānāṃ yathā gaur evāyam aśva evāyam iti, tatpratyakṣam iti vacanāt, tathā bhūtārthasambandhavaśenāyam asya svabhāva ity utpadyate pratyakṣam iti vacanāt, tathā yeyam indriyāṇām artheṣu prasiddhiḥ, śabdo 'yaṃ rūpam idaṃ raso 'yaṃ sparśo 'yam iti vacanāt, yato niścayātmakaṃ paraḥ pratyakṣam icchati ॥

[I,121,i]

iyam eva niścayānāṃ svārthapratipattiḥ, yat tan niścayanam । tac ced ākārāntaravad aniścitam, kathaṃ tair gṛhītam । katham idānīm aniścīyamānaṃ pratyakṣeṇa tadāpi gṛhītaṃ nāma । na pratyakṣaṃ kasyacin niścayātmakam । tad yad api gṛhṇāti, tan na niścayena, kiṃ tarhi tatpratibhāsena । tan na niścayāniścayavaśāt pratyakṣasya grahaṇāgrahaṇe । naivaṃ niścayasya । kiñcin niścinvato 'py anyatrāniścayena grahaṇāgrahaṇam । tasmāt tad evāsya grahaṇam, yo niścayaḥ । anyathaikākāre 'pi tan na <I,122> syāt । kiṃ punaḥ sarvāt manā gṛhīte 'pi tathā niścayo na bhavati । sahakārivaikalyāt । anubhavo hi yathāvikalpābhyāsaṃ niścayāñ janayati, yathā rūpadarśanāviśeṣe 'pi kuṇapakāminībhakṣyavikalpān । tatra buddhipāṭavaṃ tadvāsanābhyāsaḥ prakaraṇam ityādayo 'nubhavān niścayotpattihetavaḥ । teṣām eva tu tāratamyādiviśeṣāt paurvāparyam । yathā janakādhyāpakatvāviśeṣe 'pi pitaramāyāntaṃ paśyataḥ pitā me āgacchatīti prāgniścayo bhavati, nopādhyāya iti । so 'pi bhavan niścayo 'sati bhrāntikāraṇe bhavati । tasmān nānubhūta ity eva sarvākāraniścayaḥ ॥

[I,122,i]

yadi tarhi paraḥ savikalpaṃ pratyakṣam icchati, kathaṃ tad uktam — viṣayālocanamātrārthaṃ hi catuṣṭayasannikarṣajam iti । pramāṇasiddham indriyajñāsyāvikalpakatvam iti vastuvaśād ācāryeṇa tad uktam । asmābhis tu parābhyupagamavaśād evam uktam ity avirodhaḥ । yadi parasya niścayātmakaṃ pratyakṣam ity abhyupagamaḥ, kathaṃ pratyakṣeṇa nirṇayasya tulyotpattir ity etad yujyate । na hi tenaiva tasya tulyotpattir iti yuktam abhyupetum । ayam aparas tasya doṣo 'stu, ya evam icchatīty alam iti prasaṅgena ॥

[I,122,ii]

viṣayabhedo 'pīti । pramāṇasyātmamanoviṣayatvāt phalasya cārthaviṣayatvāt । nanu jñānam apy ātmani samavāyāt tadviṣayam eva । naitad asti । jñānasya hi jñeyaṃ <I,123> viṣayatvenābhimatam, na samavāyikāraṇam । anyathā sarvajñānānām ekaṣayatā syāt । ātmamanaḥ sannikarṣas tvanālambanaḥ । tasya samavāyikāraṇāt ko 'nyo viṣayaḥ syād ity anuttaram etat । viṣayabhede ko doṣa ity āha — na hītyādi ॥

[I,123,i]

api cetyādinābhyupetabādhām āha । śāstra uktam — sāmānyaviśeṣāpekṣaṃ dravyaguṇakarmasu pratyakṣam, dravyaguṇakarmāpekṣaṃ ca dravyeṣv iti । atra sāmānyagrahaṇena mahāsāmānyaṃ sattā gṛhyate । viśeṣagrahaṇena dravyatvādīni śeṣāṇi sāmānyāni viśeṣāś cāpekṣyā bhavanti । tatra sāmānyāpekṣaṃ dravye saddravyam iti, viśeṣāpekṣaṃ dravyaṃ pṛthivī ghaṭa ityādi, dravyaguṇakarmāpekṣaṃ daṇḍī śuklo gacchatīti ॥

[I,123,ii]

kuto na yujyata ity āha — yasmād ityādi । svārthamātragrāhikatvād ity etad viṣayālocanārthatvād ity asya vivaraṇam । sandhānaṃ yojanam । tasya svarūpaṃ darśayatīdam asyetyādinā । avaśyam iti । anyathā yo 'pi viśeṣaṇaṃ viśeṣyaṃ ca na gṛhṇāti tayoś ca sandhānaṃ na karoti, so 'pi tathā gṛhṇīyād iti manyate । matublopādabhedopacārād eveti yathāsambhavaṃ draṣṭavyam । tathā hi guṇavacanebhyo matublopaḥ, abhedopacāro 'pi na sarvatra । na hi <I,124> kriyādravyarūpeṇāśrayatītir asti । matubarthas tu yatra gamyate, sa eva matublopena lakṣyate ॥

[I,124,i]

yadīndriyabuddhau tan nopapadyate, kva tarhi tad ity āha — tac cetyādi । prāgviśeṣaṇaṃ viśeṣyaṃ ca gṛhītvā lokavyavasthāṃ cānusmṛtyānusandhānaṃ śakyate kartum, nānyathā । tadā cendriyajñānaṃ ciraniruddham iti smārtenākṛṣya viśeṣaṇaṃ manasaiva yojanaṃ kriyate । atas tatraiva tad upapadyate । anyathā hīti yadi smārtākṛṣṭatvaṃ viśeṣaṇasya neṣyate । tad anena yad viśeṣaṇāpekṣaṃ jñānam, na tat pratyakṣam, mānasam eva vā tat । tad yathā surabhi madhuram iti jñānam । yathoktaprakāraṃ ca gauḥ gacchatīti । vyāpakaviruddham, dvitīyasādhyāpekṣyā tu svabhāvam āha । na cārhatīti । dṛṣṭānte sādhyavaikalpāśaṅkām apakāroti । bhinnendriyagrāhyatvād iti । dṛṣṭānte gandharasayorghrāṇarasanagrāhyatvād dravyasya ca cakṣuḥsparśanagrāhyatvāt । tad etad uktaṃ bhavati — yad bhinnendriyagrāhyaviśeṣaṇaviśeṣyaviṣayaṃ jñānam, na tat pratyakṣam, mānasam eva vā tat । tad yathā rūpam amlam iti jñānam । tathā ca surabhi madhuram ity etaj jñānam iti । pūrvavad dhetubhedo yojyaḥ ॥

[I,124,ii]

idānīṃ dravyam eva na kiñcid asti, rūpādisamudāye tad upacārāt । tat kutas tatra pratyakṣaṃ bhaviṣyatīti dravye vicāramārabhate । yadi cetyādi । asyāyam arthaḥ — <I,125> yad anekendriyagrāhyam, na tad ekam, rūpādivat । tathā ca dravyam iti vyāpakaviruddhaḥ prasaṅgaḥ । anekendriyagrāhyatvaṃ tu dravyasya, darśanaṃ sparśanaṃ ca dravyam ity abhyupagamāt ॥

[I,125,i]

rūpādyabhedo veti । etad darśayati — rūpādiṣv api bhedavyasthāyā anekendriyagrāhyatvaṃ nibandhanam । yadi ca saty api tasmin dravye bhedo neṣyate, rūpādiṣv api sa na syād iti । grahaṇabhedād rūpādīnām anekatvavyavastheti cet, bhavatu, tato 'pi nāsmābhir bhinnendriyagrāhyatvād eva bheda ity avadhāryate । api ca bhinnendriyagrāhyatvena grahaṇabhedo 'py ākṣipta eva । avaśyaṃ hi bhinnendriyagrāhyatve grahaṇabhedena bhāvyam । nanu dravye saty api bhinnendriyagrāhyatve na bhavati grahaṇabhedaḥ । na, tasyaiva dravyasya vicāryamāṇatvād rūpādiṣv api tulyaparyanuyogāc ca ॥

[I,125,ii]

dṛṣṭaṃ cendriyādinā pratyakṣasiddhaṃ dravyasyaikatvaṃ rūpādeś cānekatvam । tat kathaṃ tad anumānenānyathā śakyate kartum iti darśayati । bhāvaguṇatvayor ivety anenāpi bhāvaguṇatvābhyām anekāntam āha । bhāgaguṇatvayor āśrayā rūpādayaḥ sārvendiryāḥ । tatas tayor api sārvendriyatvam । yathoktam — etena guṇatve bhāve ca sārvendriyaṃ jñānaṃ vyākhyātam iti । abhedajñānaṃ punar yad eva mayā dṛṣṭam, tad eva spṛśāmīti । <I,126> nendriyeṇa tad iti parihāraḥ । akṣānekatvavaiyarthyād ity anekendriyakalpanāyā nirnimittatvād ity arthaḥ । ekam indriyam anekam arthaṃ sakalaṃ nālam avagantum itīndriyāntaraṃ parikalpyate । yadi punas tad indriyāntarārthe 'pi pravartate, indriyabahutvakalpanā nirnimittā syāt । etad uktaṃ bhavati — kāryabhedenendriyabhedo 'vasīyate । indriyakāryaṃ ced ekenaiva kriyate, nendriyāntare pramāṇam astīti tan na kalpanīyaṃ syād iti । apārthiketi nirnimittety arthaḥ ॥

{1.22b–1.23a'}

[I,126,i]

athāpi syād iti । evaṃ manyate — anekam indriyam ekakm arthaṃ paricchettuṃ samartham, na punar ekam anekam artham । aneke ca rūpādayaḥ । tato nāstīndriyabahutvakalpanāvaiyartham iti । svārthe bhinne 'pītyādi । yadi hy ekam indriyam indriyāntarārthe 'pi pravarteta, tataḥ sarva eva sa tasya svārthaḥ syāt । svārthe ca bhinne 'pi nīlādivattasya śaktiḥ syād evety aparihāraḥ । saṅkhyādibhedena ceti, saṅkhyāparimāṇāni pṛthaktvaṃ saṃyogavibhāgau paratvāparatve karma ca rūpisamavāyāc cākṣuṣāṇīti siddhāntāt । na tv indriyāntarārtha ity etena yaś cakṣur indriyārthaḥ, na tatra tvag indriyasya sāmarthayam, rūpādivat । tathā ca dravyam iti vyākapaviruddhaṃ prasaṅga sūcayati । indriyāntarārthatvenaivetyādi । rūpasparśator hi sann api bhedo yāvad bhinnenendriyeṇa nāvasīyate, tāvan na śakyate jñātum । yadi punar ekenendriyeṇa grahaṇaṃ syāt, tadā yathā nīlādīnāṃ cakṣur gocaratvenābhedas tathā rūpasparśayor api syāt । tataś ca sparśo 'pi cakṣuṣā gṛhyeta । <I,127> yataś cakṣuṣāgrahaṇam iti । bhedakṛtam indriyāntarāgrahaṇaṃ darśayati । tad etena yatra sparśanendriyasya sāmarthyam, na sa cakṣur indriyārthaḥ, sparśavat । sparśanendriyasya sāmarthyaṃ ca dravya iti vyāpakaviruddhaṃ prasaṅgam āha ॥

[I,127,i]

asyaiva sādhyaviparyaye 'niṣṭaṃ prasaṅgayann āha — tad yadītyādi । yadi punaś cakṣuḥ sparśanagrāhyam api dravyaṃ gṛhṇātītīṣyate, tadendriyāntarārthe 'pi cakṣuṣaḥ svārtha ity abhyanujñātaṃ syāt, dravyavat । tataś ca svārthatvāt tasya sparśarasādibhedena bhinnasyāpi nīlāder iva cakṣuṣā grahaṇam ity ato na bhinnatvam anekendriyagrāhyatve hetuḥ, nānekendriyakalpanāyāṃ hetur ity arthaḥ, yato bhinno 'pi svārtha ekenaivendriyeṇa paricchidyate । tataś ca tadayuktam āpadyate, yad uktam — bhinnatvād anekendriyagrāhyā rūpādaya iti । kiṃ tarhīndriyāntarārtha indriyāntareṇa na śakyate grahītum, evam anekam indriyaṃ śakyate kalpayitum iti darśayati । tad evaṃ sthitam etat — na dravyam anekendriyagrāhyam asti ॥

[I,127,ii]

punar asyaiva spaṣṭīkaraṇāya dravyasyānekendriyābhyupagame 'bhyupetabādhā prāpnotīti darśayann āha — yadi ceyādi । yady abhinnam artham anekam indriyaṃ gṛhṇīyāt, <I,128> tataḥ svaviṣayaniyamo syād indriyāṇām । ataś ca rūpādīnāṃ sārvendriyatvaṃ pratyekaṃ syāt, dravyavat । sārvendriyagrahaṇaṃ cātraikendriyagrāhyatāniyamanirāsaparam, yad āha — evaṃ hi rūpādayo 'nekendriyagrāhyāḥ prāpnuvantīti । na niyamenaikendriyagrāhyāḥ syur ity arthaḥ ॥

[I,128,i]

svaviśeṣaniyāmākā iti svaviśeṣe niyāmakāḥ । indriyabuddhīnām iti sanmbandhīyam । na hi dravyasaṅkhyādikarmasv iti । ādigrahaṇād bhāvaguṇatvapṛthaktvādayo gṛhyate । na syād ityādi । dravyasya sparśanena cakṣuṣā ca grahaṇaṃ na syāt । śeṣāṇāṃ cakṣuṣeti yojanīyam ॥

[I,128,ii]

evaṃ tarhīti । anyathā niyāmakatvam āha । evaṃ ceti । atra pakṣe 'nantarokto doṣo nāvataratīti darśayati । yasya yatra niyamakāraṇaṃ nāsti, na tatra tasya niyamaḥ । tad yathecchamātravṛttīnāṃ kvacid arthe hastādisañjñānām । nāsti ca niyamakāraṇam indriyāṇāṃ dravyādiṣu । kāraṇābhāvaḥ । sūtravirodha iti । abhyupetabādhām āha ॥

<I,129>

{1.23'abcd}

[I,129,i]

yuktyāpītyādi । yo 'bhāvaḥ, nāsau kriyate, khapuṣpavat । abhāvaś cendriyāntareṇāgrahaṇam । vyāpakaviruddhaḥ ॥

[I,129,ii]

anye sūtram anyathā vyācakṣate — tadgrahaṇena svaviśeṣavyatiriktaṃ viśeṣāntaram abhipretam । tadabhāvāt sparśatvādyabhāvād rūpe cakṣurindriyaṃ pravartate । tena ca sparśatvādyabhāvena rūpatvabhāvo lakṣyate । avyabhicāra indriyāntareṇāgrahaṇām iti । tad api yuktyapi cetyādinaiva nirakṛtam । yuktyanuvidhāyitve hi sati tathāvyākhyānaṃ śobheta yuktivirodhe tu kaṣṭakalpanākalpanaiva । api ca svaviśeṣāṇāṃ prakṛtatvāt tacchatrutyā teṣām eva grahaṇaṃ yuktam, na viśeṣāntarāṇām, aprakṛtatvāt । tadabhāvena ca bhāvopādānam ayuktam ity asāram etat ॥

[I,129,iii]

pūrvake tu vyākhyāne nāsty ayaṃ doṣaḥ । yatra hi yasya hetur nāsti, na tat tatra bhavatīti yuktam, yad āha — syāt tv ityādi ॥

[I,129,iv]

yadi tarhi dravyaṃ nāsti, yad aham adrākṣam, tad evās prākṣam ity asyābhedajñānasya ko viṣayaḥ । na cāviṣayam evaitad iti śakyate vaktum, deśādiniyamenotpatter abhimatapratyakṣavad iti matvāha — yat tarhītyādi ॥

[I,129,v]

anyagocaram ityādi । dravyādanya evāsya kalpito viṣaya iti darśayati । bhinnaṃ viṣayam ityādi । rūpaṃ sparśaṃ ca parasparato vyāvṛttaṃ viṣayam upalabdhava<I,130>tas tad utpadyate । tena yady api kalpitaviṣayam, tathāpi sati rūpādyupalambhe tasya bhāvān marīcikādau jalajñānavad eśādiniyamenaiva tad utpadyata iti sūcayati । tatsahacarasamudāyaviṣayam iti । sa cakṣuḥsparśanopalabdho bhinno viṣayaḥ sahacaro 'syeti tadguṇasaṃvijñāno bahuvrīhiḥ । punas tatsahacaraḥ samudāyo viṣayo 'syeti bahuvrīr eva । evaṃ rūpasparśayoḥ sahacaropalakṣaṇatve 'pi sati na gandhādisamudāyamātraviṣayatoktā bhavati । smārtam abhedajñānam iti । yeṣu rūpādiṣv anubhavapuraḥsaro ghaṭa iti saṅketaḥ, tatsamudāye punaruttarakālaṃ rūpaṃ sparśaṃ copalabdhavataḥ smārtaṃ sa evāyaṃ ghaṭa ity abhedajñānam utpadyate ॥

[I,130,i]

yas tv āha — samudāyo 'vastutvān na kenacij jñānenānubhūyate । tat kathaṃ tatra smṛtir iti, tasyedam acodyam । samudāyo hi kalpitaḥ । yaś ca kalpitaḥ padārthaḥ, sa vijñānasya grāhyāṃśatayātmabhūta iti svasaṃvittyaivānubhūyate । anyathā kathaṃ saiveyaṃ mahatī prāsādamāleti smaraṇaṃ syāt । kuta etat — samudāyaviṣayaṃ tat, na punar vastusaddhaṭādidravyaviṣayam ity āha — rūpādyagrahe tadbuddhabhāvād iti । yo yad agrahe saty upalabdhilakṣaṇaprāpto nopalabhyate, na sa tato vyatirikto 'sti । tad yathā kāṣṭhādibhyaḥ ṣaṇṇagarī prāsādamālā vā । rūpādyagrahe <I,131> nopalabhyate copalabdhilakṣaṇaprāptaṃ ghaṭādidravyam iti svabhāvānupalabdhim āha । yatrālokāgrahaḥ, tatra rūpaṃ dṛśyam eva na bhavati । vināpi cālokena kaiścit prāṇibhis tasya grahaṇāt, na tenānekāntaḥ ॥

[I,131,i]

tathā viśeṣyān ityādi । bhāvaguṇatvābhyāṃ yaḥ prāg anekānta uktaḥ, tatparihārāyopanyāsaḥ । viśeṣyā rūpādayaḥ । tān bhinnān sadguṇa iti cānena viśeṣaṇenāsambaddhān eva prāg upalabdhavataḥ । tato 'rthāntaravyavacchedaviṣayam asadguṇavyāvṛttilakṣaṇam, yat sāmānyaṃ tad viṣayam iti yāvat । abhedena sarvatreti । tad dhi mānasaṃ sāmānyākārānuraktaṃ jñānaṃ santam api teṣāṃ bhedam antardhāpya svākāraṃ cābhinnam eṣu pratyasyaikatvam ivāpādayat tān abhedena sarveṣu teṣūpajāyate, naikatraiva । na bhāvaguṇatvayoḥ pratyakṣam iti । ato nānekānta ity abhiprāyaḥ । tasyānupalakṣaṇād iti । bhinnapadārthaviṣayaṃ prāg anubhavajñānam । tatas tat pūrvakaṃ mānasaṃ sāmānyajñānam ity asya bhedasyānupalakṣaṇāt ॥

[I,131,ii]

tulyagocarateṣṭā ced ity anaikāntikatvasamarthanāyopanyāsaḥ । tulyagocaratve hetum āha — tadagre tadbuddhabhāvād iti । nāgṛhītaviśeṣaṇā viśeṣye buddhiḥ pravartata ity arthaḥ । tataś ca rūpādīnāṃ viśeṣyāṇāṃ sārvendriyatvāt tadviśeṣaṇayor api <I,132> bhāvaguṇatvayoḥ sārvendriyatvaṃ sidhyati । ye hi viśeṣaṇaviśeṣyabhūtāḥ, te tulyendriyaviṣayāḥ । tad yathā daṇḍaṇḍinaḥ । tathā ca sattvatadvanto guṇatvatadvantaś ca । svabhāvapratirūpakaḥ ॥

[I,132,i]

aniṣṭam anuṣajyata iti । prasaṅgavyājenānaikāntikatvam āha । dravyavantītyādi । dravyam eṣām āśrayo 'stīti dravyavanti । atra dravyavān guṇo viśeṣyaḥ, dravyaṃ viśeṣaṇam । tataś ca yathā guṇaḥ pāñcendriyaḥ, tathā dravyam api syāt । tathaikadravyatvād ityādi । dravyaṃ hy adravyam anekadravyaṃ ceṣyate, na tv ekadravyaṃ dravyam । tatrādravyaṃ dravyam, yasya dravyāntaram āśrayo nāsti, yathā paramāṇv ākāśādikam । anekadravyaṃ tu dravyam, yasyānekaṃ dravyam āśrayaḥ, yathā ghaṭaḥ । sa hy anekatra samavetaḥ । atrāpy ekaṃ dravyaṃ bhāvasya sārvendriyasya viśeṣaṇam iti dravyam api sārvendriyaṃ syāt । na ceṣyate । tasmād anekāntaḥ ॥

[I,132,ii]

dravyavṛtter ityādi । dravyavṛttir yo bhāvaḥ, tasyaikaṃ dravyaṃ viśeṣaṇam । na cāsau sārvendriyaḥ, kiṃ tarhi guṇavṛttiḥ । tato 'yam aprasaṅgaḥ । kuta etat abhinno <I,133> bhāvo dravyādibhāve na pratiṣidhyate, na punar bhinna ity āha — tathā hy uktam ityādi । bhāvasya dravyasvabhāvapratiṣedhe kṛte guṇas tarhi syāt karma cety āśaṅkāpanodāyedam uktam — guṇakarmasu ca bhāvān na karma na guṇa iti । ataḥ prakṛtasyaiva bhāvasya dharmaś caśabdena smuccīyate । anyathā samuccayāya cakāro na yujyate । dravyavṛtteś ca guṇakarmasvavṛtter guṇakarmasvabhāvanirāso na syāt । yadi cetyādi । yady ayaṃ viruddhadharmādhyāsa iṣyate, tato bhinnaḥ syāt । tataś cāyam anantarokto doṣaḥ syāt, etac ca sūtraṃ virudhyate — salliṅgāviśeṣādviśeṣaliṅgābhāvāc caiko bhāva iti bhāvaḥ ॥

[I,133,i]

yadā cetyādi । yadāyaṃ cakṣuṣā dṛṣṭāgniṣṇo 'yam iti gṛhṇati, tadā sparśo 'py agniviśeṣaṇatvac cākṣuṣaḥ syāt । na caivam iti ॥

{1.24}

[I,133,ii]

ato py anekāntaḥ । dṛṣṭaḥ hīty anenārthāpattisamāṃ jātim upanyasyati । anantareṇāpi cetyādinā bhinneṣv api nīlādiṣv indriyabhedābhāvaṃ darśayantaru<I,134>caitanye svāpavad dvitīyām upalabdhisamām । grahaṇabhedād iti ca hetvantaropadarśanāt prathamām ॥

[I,134,i]

anyathoktam ityādinārthāpattisamāṃ nirasyati । syād etat — anekānta ity anena na hetor vyabhicāra uktaḥ, kiṃ tarhi pratijñādoṣaḥ, yatas tvayā bhinnendriyagrāhyatvād evety avadhārayatā hetvantaraṃ nāstīti pratijñātaṃ bhavati । tac cāyuktam, hetvantarasyāpi sadbhāvād ity ata āha — na cetyādi । na cātrānekānta iti nāyaṃ niyamo vyabhicārīty arthaḥ ॥

[I,134,ii]

na sarvaṃ sādhyam ityādinā dvitīyām upalabdhisamām apākaroti । na buddhibhedo 'py anyatva ityādinā hetvantare 'pi sādhyasya vṛttiṃ darśayan sādhyavyabhicārapradarśanāt prathamām ॥

[I,134,iii]

bhede 'bhedaḥ kuto 'nyatheti । grahaṇabhedāt kevalād anyathā, indriyabhede grahaṇabhede ca saty abhedo naiveti yāvat । yatra cetyādinā yadi kevalād grahaṇabhedān nīlādiṣu bhedaḥ, evaṃ sati yatrendriyabhedo grahaṇabhedaś cāsti, tatra sutarāṃ bhedaḥ sidhyati, indriyābhedakṛtāyā abhedāśaṅkāyā abhāvād iti darśayati ॥

<I,135>

[I,135,i]

eteneti dravye pratyakṣanirākaraṇanyāyena । guṇādiṣv iti । ādiśabdena karmasu । apeditaṃ pratyākhyātam । katham ity āha — tad api hītyādi । svādhāraṃ guṇakarmaṇoḥ svasāmānyaṃ guṇatvaṃ karmatvaṃ ca । sva ādhāro yasya, tat svādhāram । tatsambandhadvāreṇa । utpadyata ity anena saha sambandhaḥ, viśeṣaṇasambandhadvāreṇotpadyata iti yāvat । tataś ca yad viśeṣaṇāpekṣam, na tat pratyakṣam ityādi pūrvavat sādhanaṃ vācyam । kiṃ ca tad api catuṣṭayādisannikarṣād evotpadyata itīdaṃ darśanam । ādiśabdena trayasannikarṣād dvayasannikarṣāc ca yathāsambhavam । tataḥ ko doṣa ity āha — yathā ca na sarvatretyādi । tatra catuṣṭayasannikarṣādātmamanaindriyadravyasannikarṣād rūpādiṣu karmasu ca । trayasannikarṣāc chabde । tatra dravyeṇa sahendriyasya sambandho nāsti, vyomnaḥ śrotratvāt tatraiva ca samvāyāc chabdasya dvayasannikarṣād ātmamanaḥsannikarṣāt sukhādiṣu । tad evaṃ guṇakarmasvasannikṛṣṭeṣu jñānaniṣpatter dravyaṃ kāraṇakāraṇaṃ ceti yad uktam, tad api dūṣitam iti ॥

<I,136>

{1.25}

[I,136,i]

kāpilānām ityādi । tatroktam — kim anumānam  evaikaṃ pramāṇam । nety ucyate । śrotrādivṛttiś ca pratyakṣam । pramāṇam iti śeṣa । śrotratvakcakṣur jihvāghrāṇānāṃ manasādhiṣṭhitā vṛttiḥ śabdasparśarūparasagandheṣu yathākramaṃ grahaṇe vartamānā pratyakṣaṃ pramāṇam ॥

[I,136,ii]

manaseti manovṛttyā । prakṛtivikārayor abhedopacārād evam uktam । adhiṣṭhānārthaḥ । tad yathā rājapuruṣeṇādhiṣṭhiḥ pravṛttas tena saheti gamyate ॥

[I,136,iii]

anye tvāhuḥ — manasādhiṣṭhiteti manasā saṃviditā, yathoktam — bāhyeṣv artheṣv indriyaṃ vyavasāyaṃ kurute । tasmiṃs tv indriyavyavasāye mano 'nuvyavasāyaṃ kuruta iti । anena hi grantenendriyavṛttir eva bāhyaviṣayākārā manovṛttyā saṃvedyate, na tv indriyavṛttisahitayā bāhyo 'rtha iti pratipāditam । tasmād yā śrotrādivṛttir manovṛttyā gṛhyate, sā tayādhiṣṭhitety uktā ॥

[I,136,iv]

vṛttir indriyāṇāṃ svaviṣayasānnidhye tadākāreṇa pariṇāmo jñeyaḥ । sā punar dviprakārā sapratyayā cāpratyayā ca । pratyayaḥ pauruṣeyo bodha ucyate caitanyarūpo viṣayānubhavasvabhāvaḥ । etac cātmanaḥ svarūpaṃ nānyasya kasyacit, <I,137> acetanatvāt । tena pauruṣeyeṇa pratyayena saha yā sampṛktā tadekarūpatām ivāpannā, sā sapratyayā । yathā taptāvasthāyām ayogolakas tejaḥsamparkād atat svabhāvo 'pi tejaḥsvabhāvatām ivāpadyate, tathā vṛttir ananubhavarūpāpi caitanyasaṃsargāc caitanyarūpatām ivāpadyate । yā punar vṛttiḥ pradīpaprabheda kevalaṃ viṣayapralāśikā, na tu caitanyasamparkād āsāditatadrūpeva, sāpratyayety ucyate । tatrāpratyayavṛttinivṛttye grahaṇe vartamānety āha । śabdasparśarūparasagandhānāṃ yathākramam ity anena svaviṣayaviniveśavacanān niyataviṣayatvam ॥

[I,137,i]

nanu śrotrādivṛttter eva śabdādīnāṃ grahaṇam । tatra kānyā vṛttir yā grahaṇe vartate । kecid āhuḥ — indriyaviṣayāntarālavartinī kaśābhighātavadūrdhvākṣiptajalavad vā viṣaye svasminn apratiṣṭhitā vṛttir ucyate । pratiṣṭhitā tu viṣayākāreṇa partiṇāmena pariniṣpannā grahaṇam iti । yatrāpi cāntarālaṃ nāsti ghnāṇādau tatrāpīndriyasya viṣayasaṃyogānantaraṃ vikriyopajāyamānā viṣayākāratvenāpariniṣpannā vṛttir jñeyā । tathā pariniṣpannāntargaṇam iti ॥

<I,138>

[I,138,i]

anye tv āhuḥ — vṛttīnāṃ nirvikalpatvopadarśanārtham etad bhedenoktaṃ śabdādīnāṃ grahaṇe vartamāneti । etad uktaṃ bhavati — svarūpagrahaṇamātre vartamānā pratyakṣaṃ pramāṇaṃ nānyatheti । yady api vikalpane 'syāḥ sambhavo nāsti, tathāpi jaiminīyādibhir vikalpakaṃ pratyakṣaṃ kalpitam । tadapekṣayaitad viśeṣaṇam । sarvaiva tu vṛttir grahaṇamātre vartate, na vikalpana iti । grahaṇe vartamāneti tatsvabhāvety arthaḥ ॥

[I,138,ii]

anye tv apratyayām eva vṛttiṃ pramāṇam icchanti, sapratyayāṃ tu phalam । grahaṇe vartamāneti caivaṃ varṇayanti । grahaṇe phale kartavye grahaṇanimittaṃ pravṛttety arthaḥ ॥

[I,138,iii]

indriyānavastheti । ānantyam indriyāṇāṃ prasajyata ity arthaḥ । katham ity āha — tair hītyādi । yathoktam — badhiraḥ satsv indriyeṣu navasu śabdaṃ na śṛṇoti । tasmāc chrotram eva śabdaviṣayam । anena tv agādīnāṃ svaviṣayaviniveśo boddhavya iti ॥

[I,138,iv]

trayo guṇās traiguṇyaṃ trailokyavat । utkarṣa ādhikyam, apakarṣo nyūnatā । mātraśabdaḥ svabhāvabhedavyavacchedāya । na hi śabdādīnāṃ sattvādiguṇasvabhāvānāṃ svarūpabhedo 'sti । tataś ca śāntaghoramūḍhaṣaḍjādibhedenānantyādanantam indriyaṃ syāt । yathā hi śabdādijātibhedo guṇotkarṣād bhavati, tathā <I,139> ṣaḍjādibhedo 'pi । ata etad uktaṃ bhavati — ye guṇotkarṣabhedabhinnāḥ, te bhinnendriyagrāhyajātisamanvitāḥ, śabdasparśādivat । tathā ca dhaivatādayaḥ śabdaviśeṣā iti svabhāvaḥ prasaṅgaḥ । tataś cābhyupetabādhaḥ ॥

[I,139,i]

athetyādi । yady utkarṣāpakarṣabhedeṣv api ṣaḍjādiṣu śrotrendriyagrāhyaikatraiguṇyajāti mat tvam iṣyate, prāptam ekam evendriyam, sarvatra traiguṇyasyābhedāt । ye 'bhinnatraiguṇyajāty avitāḥ, te śrotrendriyagrāhyāḥ, ṣaḍjādivat । tathā ca śabdasparśādayaḥ । sa eva prasaṅgaḥ ॥

[I,139,ii]

nanu karmavaśād indriyābhinirvṛttiḥ, na grāhyavaśāt । tatra katham idaṃ codyate — anantam ekaṃ vendriyaṃ prāpnotīti । asmākaṃ karmavaśādācintyaś ca karmaṇo vipāka iti manam । paras tu puruṣautsukkyanivṛttaye pradhānasya pravṛttir iti manyate । tatra yady ekenaivendriyeṇa puruṣārthaḥ sampadyeta, ekendriyātmanaiva prakṛter yuktaḥ pariṇāmaḥ, anyathānyatheti yuktaṃ codyam । syād etat — na brūmastraiguṇyam eva śrotrendriyagrāhyam, api tu tasyaiva pariṇāmo buddhyanugamanimittaṃ sādṛśyaṃ nāma jātiḥ । sā ca sarvaśabdabhedeṣv anuvartamānā vyāvartate sparśādibhyaḥ । saiva śrotrendriyeṇa gṛhyate । tena na kaścid doṣa ity āha — na hi traiguṇyavyatirekeṇetyādi ॥

<I,140>

[I,140,i]

kathaṃ nāstīy āha । asty eva saṃsthānākmikā jātiḥ । traiguṇyābhede 'pi hi traiguṇyasaṃsthānāmātrabhedāc chabdādijātayo bhidyante । tathā hy uktam — śabdasparśarūrasagandhāḥ pañca trayāṇāṃ sukhaduḥkhamohānāṃ sanniveśaviśeṣā iti । tasmāc chabdākārapariṇatāḥ sukhādayo yena samavasthitāḥ saṃsthānabhedena, tataḥ saṃsthānāntareṇa samavasthatāḥ sparśādaya iti vyapadiśyante । tato niyatendriyagrāhyatā na cendriyānantyam, pañcatvāt saṃsthānānām ॥

[I,140,ii]

saṃsthānaṃ dvigrāhyam iti । nanu saṃthānam adravyasat । tat kutas tasya dvigrāhyatā । naiṣa doṣaḥ । parābhiprāyeṇaivam uktam । paro hi rūpīndriyavijñānānvayena manovijñānena saṃsthānam upalabhya tayor vijñānayoḥ sūkṣmatarakālabhedasya duravadhāratvāṭ, tadevedaṃ cakṣuḥsparśanavijñānaṃ dīrghādisaṃsthānagrāhīti yathā manyate tathedam uktam । etad darśayati । bhavatu nāma saṃsthānaṃ vastutas taddvigrāhyaṃ dṛṣṭam iti svaviṣayaviniveśavyāghāta iti ॥

[I,140,iii]

śabdādayaś cety abhyupeyabādhām āha, atha vā prasaṅgaviparyayeṇa । yo yad dharmo na bhavati, nāsau tadātmakaḥ । tad yathā caitanyam apradhānadharmakaṃ na tadātmakam । na bhavanti ca śabdādayaḥ saṃsthānadharmāṇa iti vyāpakābhāvam, saṃsthānaṃ na trigocara iti sādhyābhāve hetvabhāvam āha ॥

[I,140,iv]

saṃsthānakṛtaṃ cetyādi । vīṇāpaṇavādiśabdajātīnāṃ hi parasparato bhinnānāṃ śabdajātyanatikrameṇāvasthānāt samānadeśatvaṃ syāt । tac cāyuktam । na hi dīrghahrasvādisaṃsthānam ekadeśaṃ dṛṣṭam iṣṭaṃ cety abhyupetabādhā ॥

<I,141>

[I,141,i]

tulyasaṃsthāneṣu cetyādi । saṃsthānabhedakṛtaṃ jātibhedam icchataḥ suvarṇādimayeṣu dhaṭādiṣu tulyasaṃsthāneṣu saṃsthānasvabhāvatvāj jātibhedānāṃ saṃsthānasya ca teṣu tulyatvād āpannam ekatvaṃ suvarṇādijātīnāṃ tatkāraṇānāṃ ca śabdādīnāṃ tatkāraṇānāṃ ca satvādīnām । nanu mātrādīnām eva tulyasaṃsthānānāṃ yuktam ekatvam, suvarṇādīnāṃ tu katham । tadavyatirekāt te 'pi samasaṃsthānā ity acodyam etat ॥

[I,141,ii]

svaviṣayavṛttyabhāva iti cakṣuṣā ghaṭādigrahaṇe śabdādīnāṃ grahaṇāt । prasaṅgaviparyayeṇa ca — yo yad abhede 'pi bhidyate, nāsau tadātmakaḥ । yathā caitanyābhede 'pi bhidyamāhaḥ sattvādayo na tadātmakāḥ । saṃsthānābhede 'pi ca bhidyante suvarṇādaya iti vyāpakaviruddham āha ॥

[I,141,iii]

jātimātragrāhikā veti saṃsthānamātragrāhikā । mātraśabdaḥ sukhādigrahaṇavyavacchedārthaḥ । jātiviśiṣṭasukhādigrāhikā veti saṃsthānaviśiṣṭasukhādigrāhikā । arthasvabhāvāgrāhaṇam iti śandādīnāṃ sukhādisvabhāvāgrahaṇam । syād eta — saṃsthānād avyatirekād arthasvabhāvasya tadupalabdhau so 'py upalabdha evety āha — yasmād dṛṣṭetyādi । etena yasya saṃsthānamātropalabdhiḥ, na tasya svabhāva upalabhyate । tad yathā mandaprakāse pradeśe gavāder upalabhyamānasya saṃsthānamātrasya । saṃsthānamātropalabdhiś cendriyavṛttyā śabdādīnām iti viruddhavyāptam āha ॥

<I,142>

{1.26}

[I,142,i]

arthabhedāgraha iti śabdāder arthasya viśeṣopalabdhir na syāt, tatra saṃsthānāntarābhāvād iti । śabādayo hi saṃsthānātmakā jātayaḥ । na ca tatrāparasaṃsthānam asti yena vīṇāśabda iti grahaṇaṃ syād ity abhyupetahānam ॥

[I,142,ii]

atha mā mūdeṣa doṣa iti śabdajāter api saṃsthānāntaraṃ viśeṣaḥ kauśikādir iṣyate । evaṃ tarhy ayaṃ doṣaḥ prasajyata iti darśayann āha — arthe vetyādi । arthaḥ svaviṣayaḥ, tatra vikalpikā syāt । kuta ity āha — svārthaviśiṣṭasyetyādi । śabdajātiviśiṣṭasya tadviśeṣasya kauśikāder grahaṇād ity arthaḥ । niyogataś ca viśeṣaḥ śabdajātiviśiṣṭo grāhyaḥ, anyathā śabdasyāyaṃ viśeṣa iti na gṛhyeta । na ca jātiviśiṣṭatadbhedagrahaṇābhyupagame jātimātragrāhikety api pakṣo hīyate, yato mātraśabdena sukhādi vyavacchidyate, na śabdādijātiviśeṣaḥ । tad etad uktaṃ bhavati — yā viśeṣaṇavyavacchinnārthagrāhiṇī buddhiḥ, sā savikalpikā । tad yathā citragurayam iti buddhiḥ । tathā ca śabdādiviśeṣaviṣayā buddhir iti svabhāvaḥ prasaṅgaḥ ॥

[I,142,iii]

athetyādinā pakṣāntare 'pi tam eva doṣam āha ॥

[I,142,iv]

sukhādīṃś ceti । sukhādaya eva śabdād ātmanā sanniviṣṭā ity ataḥ paśnaḥ । na tāvat pratyekam ityādi । ekaikasya sukhāder grahaṇe hīndriyavṛttīnāṃ svavi<I,143>ṣaya eva niveśo na syāt, sarvatra sukhādīnām aviśeṣāt । sa ceṣyate । tasmān na pratyekaṃ sukhādi grāhyam, kiṃ tarhi śabdādi । ta eva tarhi pratyekaṃ pariṇatāḥ śabdādisvabhāvā bhaviṣyantīty āha — na hītyādi । pañca trayāṇāṃ sanniveśaviśeṣā ity abhyupagamān naitat samasti । tadetad uktaṃ bhavati — yac chabdādisvabhāvaṃ na bhavati, na tac chrotrādivṛttigrāhyam, caitanyavat । na bhavati ca pratyekaṃ sukhādi śabdādisvabhāvam iti vyāpakābhāvaḥ ॥

[I,143,i]

na, ananyatvād ity asiddhim āha । yac chabdādibhyo 'nanyat, tacchrotrādivṛttigrāhyam, śabdādivat । tathā ca sukhādi । svabhāvaḥ ॥

{1.27}

[I,143,ii]

nānyac ced ityādi । yac chabdāder ananyat, na tat tasya kāraṇam, śabdādivat । tathā ca sukhādīti viruddhavyāptam āha । tataś cābhyupetabādhā । yad uktam ityādinā hetutvābhyupagamam āha । sattvaṃ śabdakāryaṃ pratyākhyāya śabdātmanā vyavatiṣṭhamānaṃ rajastamasoḥ śabdabhāvāya vṛttiṃ khyāpayati । rajaḥ śabdakāryaṃ pratyākhyāyetyādi sarvaṃ pūrvavat । ayaṃ tu viśeṣaḥ । rajaḥ sattvatamasoḥ śabdabhāvāya pravṛttiṃ karoti । tamaḥ sattvarajasoḥ śabdabhāvāya pravṛttiṃ vyavasthāpayatīti ॥

<I,144>

[I,144,i]

athānanyatve 'pi kāryakāraṇabhāva iṣyate, evaṃ saty aniṣṭam idam āpadyate iti darśayann āha — sattvādīnāṃ vetyādi । yad ekasmāc chabdād abhinnasvabhāvam, tad abhinnam, śabdasvarūpavat । tathā ca sattvādayaḥ । yad anekasmāt sattvāder abhinnasvabhāvam, tad anekam, sukhādivat । tathā ca śabda iti svabhāvau prasaṅgau । tadviparyayeṇa tu — yad anekam, na tad ekasmāc chabdād abhinnasvabhāvam । yathā bahavaḥ pumāṃsaḥ । tathā ca sattvādi । yad ekam, na tat sattvādibhyo 'bhinnasvabhāvam । yathaikā caitanyavyaktiḥ । tathā ca śabda iti vyāpakaviruddhau । tataś cābhyupetaṃ hīyate । vikalpārtho vāśabda iti kāryakṛnna vety atra yo vāśabdaḥ ॥

[I,144,ii]

ananyatve 'pi na grāhyam ity anekāntam āha । tatparamāṇur iti śabdaparamāṇuḥ । tanmātrādi veti śabdatamnātrādi, ādiśabdenāhaṅkāro mahān pradhānaṃ ca gṛhyate । na cetyādināpy anekāntam āha । yataḥ kāryatvakāraṇādayo nendriyaviṣayād bhidyante, na cendriyadhiyāvasīyante ॥

[I,144,iii]

sarvā syāc citrākāreti । yāpy acitrākāreṣyate sāpi, citratvāt sattvādisamudāyasya । na bhinna ityādinā sādhyābhāve hetor abhāvam āha । tadvaśenetyādi । yadākāraṃ viṣaye jñānam utpadyate, tadākāraḥ sa viṣayaḥ pratīyate । dṛṣṭaṃ cetyādinā hetum āha । yad abhinnākāraṃ grahaṇam, na taccitraviṣayam, caitanyagrahaṇam । vyāpakaviruddhaḥ ॥

<I,145>

[I,145,i]

viṣayāntara itīndriyāntaraviṣayatvenābhimate ॥

[I,145,ii]

nanu cetyādi । sarvatrābhede 'pi sukhādijāter naikendriyatvaprasaṅgaḥ, yataḥ saṃsthānaviśiṣṭān sukhādīn gṛhṇāti । tac ca saṃsthānaṃ viṣayāntare nāsti ॥

[I,145,iii]

anekasaṃsthānabhedeneti nīlapītādisaṃsthānabhedena । naikasaṃsthānānuvṛttir dṛṣṭety anenānuvṛttim adekasaṃsthānābhāvavyavahārāya svabhāvānupalambham āha । sa evetyādi । yataḥ saṃsthānabhedād bhinnendriyagrāhyatvaṃ śabdasparśādijātīnām iṣṭam ekasyām eva ca rūpajātāv anekaṃ saṃsthānam iṣṭam, atas tad evendriyān antyaṃ prasajyate ॥

[I,145,iv]

naiva hi śabdalakṣaṇebhya iti । pūrveṣāṃ kāpilānām ekarūpā eva sarvatra sukhādayaḥ, mādhavas tu sarvatra teṣāṃ bhedam icchati । ye sukhādayaḥ śabdātmanā riṇamanti na sparśādyātmanā, te śabdalakṣaṇaṃ trikam ity ucyante । evaṃ ye sparśātmanaiva pariṇamanti nārthāntarātmanā, te sparśalakṣaṇaṃ trikam iti । evam anyatrāpi jñeyam । nanu trayāṇāṃ saṅghas trikam । tatraikavacanena bhāvyam । tat kathaṃ trikebhya iti । naiṣa doṣaḥ । pratiśabdam anyadanyatrikam । ato <I,146> bahutvātrikāṇāṃ bahuvacanam । anye tv anyathā trikāṇi vyācakṣate । śabdaparamāṇur evaikas trikas tridravyātmakaḥ, sukhādīnām ekatvena piṇḍībhūtatvāt । īdṛśāḥ sarve śabdaparamāṇavaḥ । tathā sparśādiparamāṇava indriyaparamāṇavaś ca veditavyāḥ । ta evāsañcitāḥ prāksṛṣṭeḥ pradhānam ity ucyante । yadā tu sṛṣṭikāle saṃhanyante, tadā vikāravyapadeśaṃ bhajante । ete ca śabdādilakṣaṇāstrikāḥ śrotrādilakṣaṇāś ca parasparato bhinnajātīyā eveti mādhavasya matam ॥

{1.28}

[I,146,i]

anye 'pi ca tasya prakriyābhedo yathoktam — rūpādimat pradhānaṃ sāvayavaṃ karmapūrvikā sṛṣṭiḥ saṃsāraś cānādir vyākhyābhedaḥ svayūthyair mata iti । pūrveṣāṃ kapilaśiṣyāṇāṃ pradhānaṃ na rūpādimat । śakyātmanā tatra rūpādayo vyavasthitā, na vyaktyātmanā । niravayavaṃ ca । na ca karmapūrvikā sṛṣṭiḥ, <I,147> api tu pradhānapūrvikā । saṃsāraś ca śakyātmanā prāksṛṣṭeḥ । na te vyaktyātmanā । mādhavena tu sarvam anyathābhyupagatam । ata evāsau sāṅkhyanāśakaḥ । naiva hītyādinaikendriyaprasaṅgaṃ pariharati, ye sattvādayaḥ śabde hebhyo 'nya eva rūpādyātmanā pariṇamantīti kṛtvā ॥

[I,147,i]

sa cābhinna ityādinānantyaprasaṅgam ॥

[I,147,ii]

spaṣṭatareṇeti । svārtha eva tarappratyayo 'lpāc taram iti yathā । kuta etat । mādhavoktakramasya dūṣyatvenāspaṣṭatvāt, tulyajātīye ca pratiyogini prakarṣapratyayavidhānāt । atha vā paraparikalpitaspaṣṭatvāpekṣayā prakarṣapratyayaḥ ॥

[I,147,iii]

ekaikarūpā iti । kecit sukhasvabhāvā eva, kecic chabdarūpā eva । evaṃ kriyādiparamāṇavo veditavyāḥ । te ca sarvatra deśe kāle ca । etena pradhānadharmakatvam āha । pṛthag ity asaṃhatāḥ samānajātīyair asambaddhā viprakīrṇā ity arthaḥ । ta evaṃvidhāḥ paramāṇavaḥ pradhānam ity ucyante । jātitaḥ sarvagatānām iti । naikam eva paramāṇudravyaṃ sarvagatam asti, kiṃ tu ta eva paramāṇavo 'parisaṅkhyātāḥ sarvatra santi । ekajātīyās teṣāṃ pradhānam ity ākhyātāḥ kariṣyanta iti darśayati ॥

{1.29}

[I,147,iv]

yady evaṃ te paramāṇavo 'tīndriyā, na ca tair vyatiriktaṃ kāryam ārabhyate, tat kathaṃ kāryarūpā lakṣyanta ity āha — kāryarūpās tv ityādi । yathā paraspareṇā<I,148>sambaddhās tuṣāraleśā viyataḥ patanto nopalakṣyante, parasparasaṃyuktās tu haritapatrādau patitāḥ pratyakṣībhavanti, tathā paramaṇavaḥ । samprayogaviśeṣād iti viśeṣagrahaṇaṃ dviparamāṇvādikasya samprayogasya vyavacchedārtham । svajāty anatikrameṇeti śabdādijātyanatikrameṇeti । śabdaparamāṇava eva hi saṃhatāḥ śrotrendriyagrāhyaḥ śando bhavati । tathā sukhaparamāṇava eva sampiṇḍitāḥ svasaṃvedyaṃ sukhaṃ bhavati । na tu saṃhatā vijātīyakāryarūpatāṃ pratipadyante ॥

[I,148,i]

syād etat — trirūpatve 'pi paramāṇūnām ekākārā buddhiḥ pariṇāmaviśeṣād bhaviṣyatīty āha — aṇūnāṃ tv ityādi ॥

[I,148,ii]

sukhādivyatirekeṇeti sukhādyākāram antareṇety arthaḥ । yābhin nety ekarūpā । kuto na yujyata ity āha — anekasvābhāvya iti । atha vā bhinnam anekaṃ svābhāvyam asyeti bahuvrīhiḥ । svabhāva eva svābhāvyam, vartamānasāmīpyavaj jñānākāravaśena hi viṣayasvabhāvo 'vadhāryate । yadi punar anyathāsthite 'pi viṣaye tadupagrāhi jñānam anyākāram iṣyate, na tadvaśena viṣayāvadhāraṇaṃ syāt । tac ceṣṭam tad etena yad ekākāraṃ jñānaṃ na tadbhinnānekasvabhāvaviṣayam, caitanyajñānavat, tathā ca śabdajñānam iti vyāpakaviruddham āha ॥

<I,149>

{1.30}

[I,149,i]

kiṃ kāraṇam iti । trayaḥ saṃyuktā ekasvābhāvyena pariṇaṃsyanti । ataḥ siddhasādhanam ity abhiprāyaḥ । vijātipariṇāmo vilakṣaṇānekasvabhāvānām abhinnaikasvabhāvāpattiḥ । jātibhedād iti kāryakāraṇajātibhedaprasaṅgād ity arthaḥ । tataścāsatkāryavādaḥ syād ity abhyupetahāniḥ । atha vā jātibhedāt sukhādīnām । na hi te bhinnāḥ samprayoge 'py ekasvabhāvatayā pariṇantum arhanti, svajātyanatikrameṇa kāryārambhāt । nanu ca bhinnā api guḍodakādayaḥ pānakādyekasvabhāvatāṃ pratipadyanta ity āha — ekaśabdavācyāstv ityādi । pānakādayo 'pi naiva paramārthataḥ santi, kevalaṃ vyavahāralāghavārthaṃ ta eva guḍādaya ekena śandena vyapariśyante ॥

[I,149,ii]

yad utkaṭam iti yathā svalpasaktuḥ pracuralavaṇasaṃsarge lavaṇarasa eva gṛhyate । jighṛkṣitaṃ veti yathā śvabhiḥ pramamātanau bhakṣyasvabhāvatvam evopalabhyate । tathā śabdādāv api veditavyam ॥

[I,149,iii]

śabdagrahaṇanirapekṣeti । śabdo hi naikaguṇātmakaḥ, kiṃ tarhi triguṇātmakaḥ । tathā ca na gṛhṇātīti tan nirapekṣā ॥

<I,150>

{1.31}

[I,150,i]

sa eva nātmaiko 'syeti śabdasyaikadeśena viṣayatve 'nekātmakatvanivṛttim asambhāvayan pṛcchati — kiṃ kāraṇam iti indriyārthe viśiṣṭo hīti kāraṇam āha । anekarūpe hīti śabdatvaguṇatvasattvādirūpabhedena । sa caika eveti
sukhādīnām anyatamaḥ । tad etena yac chrotreṇa na gṛhyate, na sa tasyārthaḥ, caitanyavat sāmānyadharmajñeyatvādivac ca । tathā ca rūpadvayam iti vyāpakābhāvam āha । evam indriyāntare 'pi vācyam । saktulavaṇasaṃsarge tu gṛhyata eva sakturasaḥ । tathā hy anyādṛśaḥ kevalasya lavaṇasya rasa upalabhyate, anyādṛśaḥ saktusaṃsarge । samānaś ca sparśādiṣv iti tulyaḥ । etena tam evaikendriyaprasaṅgam āha ॥

[I,150,ii]

kathaṃ punar asminn api pakṣe doṣaḥ, yāvatā śabdādiṣu guṇānāṃ bhedo 'bhyupetaḥ । satyam, abhyupagataḥ । sa tu vyaktibhedo na svabhāvabhedaḥ, sarvatra sukhādīnāṃ prakāśakatvādirūpasyāviśiṣṭatvāt । na ca vyaktibhedamātreṇendriyāntaragrāhyatvaṃ yuktam, mā bhūc chabdādīnāṃ vyaktibhedenānantyādanantam indriyam iti । nanu śabdādibhāvenāpi bhedaḥ । naitad asti । trikāṇāṃ hi śabdādibhāvena bhedaḥ, na tu sukhādīnāṃ trirūpatvābhyupagamād ity āha — ayukta ityādi ॥

<I,151>

[I,151,i]

tasmād varam ityādi । nanu siddhāntavyāpādād ayam api duṣṭa eva pakṣaḥ, mādhavapakṣād alpadoṣatvād asyety abhiprāyeṇaivam uktam ity doṣaḥ ॥

{1.32}

[I,151,ii]

vṛttipramāṇasyāvidhānata iti । bāhyeṣv artheṣv indriyaṃ vyavasāyaṃ kurute । tasmiṃs tv indriyavyavasāye mano 'nuvyavasāyaṃ kurute । yathā cendriyavyavasāye mano 'nuvyavasāyaṃ kurute, evaṃ mānasaṃ vyavasāyam indriyaṃ saṃvedayata ity anena granthena parasparasaṃvedanaṃ vṛttidvayasyoktam । tasya pratyakṣatvenāvidhānato na sarvaprameyaviṣayaṃ pramāṇam uktam ity avyāpitā lakṣaṇasya ॥

[I,151,iii]

syād etat — āgamānumānabhyāṃ tadubhayasaṃvedanam । ato 'yam adoṣa ity āha — antareṇetyādi । yadā svasantatipatitāṃ vṛttiṃ saṃvedayate, tadā liṅgābhān nānumānam upadeśābhāvān nāgamaḥ । tasmāt pratyakṣam evedaṃ yuktam ity abhiprāyaḥ ॥

<I,152>

[I,152,i]

nanu śrotrādivṛttiś cety atra caśabdo manovṛttisaṅgrahārtha iti । ato manovṛttes tāvat pratyakṣe 'ntarbhāvaḥ । indriyavṛttayas tu naiva manovṛttisaṃvedikāḥ śāstreṇoktāḥ । tathā hi yathā cendriyavyavasāye mano 'nuvyavasāyaṃ kurute, evaṃ mānasaṃ vyavasāyam indriyaṃ saṃvedayata iti vedayatirayaṃ lābhārthaś curādau paṭhyate । yathā cendriyavyavasāyaṃ manovyavasāyo jānāti, evaṃ mānasaṃ vyavasāyam indriyavṛttiḥ prāpnotīty arthaḥ । naitad asti । caśabdas tāvad iha pramāṇāntarasamuccayārthe 'numānaṃ pramāṇaṃ śrotrādivṛttiś ceti । manovṛttisamuccayārthe tu caśabde 'viśeṣeṇa sarvasyā manovṛtteḥ pratyakṣatvaprasaṅgo viśeṣānupādānāt ॥

[I,152,ii]

yo 'py āha — manasādhiṣṭhiteti manasā saha śrotrādivṛttiḥ pratyakṣam ity artha iti, tasyāpy eṣa eva prasaṅgaḥ ॥

[I,152,iii]

prāptyarthe 'py anyaḥ saṃvedanād ayuktaḥ । prāptir hy abhinnakālayer eva bhavati, na bhinnakālayoḥ । tatra yadi prāptiprasiddhyartham indriyavyavasāyena manovyavasāyasya yaugapadyam iṣyate, tasya viṣayo bāhyārthaḥ syād indriyavyavasāyo vā । yadi pūrvaḥ, dvāradvāribhāvo na syāt, sahotpannasyopakāritvāyogād anupakāriṇaś ca dvārabhāvānupapatteḥ । anyathā manovyavasāyo 'pīndriyavyavasāyasya dvāraṃ syāt । <I,153> yadi ca manaso bāhye 'rthe sākṣād vṛttiḥ, evaṃ satītareṣām indriyāṇāṃ tatra vṛttir apārthikā prāpnoti, manasaiva puruṣārthasya sampāditatvāt । arthendriyavyavasāyas tasya viṣayaḥ, evam apy aviṣayanimitto viṣayī syāt । tac cāyuktam । na nimittasya viṣayatvam upapadyate । anyathā manovyavasāyo 'pīndriyavyavasāyasya viṣayaḥ syāt ॥

[I,153,i]

yas tu manovṛttyāpīndriyavṛtteḥ saṃvedanam icchann āha — naivedaṃ parasparasaṃvedanam anubhavātmakam uktam, kiṃ tarhi prāptisvabhāvam । yathendriyavyavasāyo manovyavasāyena saṃvedyate prāpyate, evaṃ mānasaṃ vyavasāyam indriyaṃ saṃvedayate prāpnoti, tena saha saṅgacchata ity artha iti, so 'py anenaiva nirākṛtaḥ ॥

[I,153,ii]

kiṃ ca tasyāpratyakṣopalambhasyārthadṛṣṭir api na prasidhyati yathoktaṃ prāk । tasmād ayuktā prāptyarthakalpanā ॥

[I,153,iii]

yo 'py āha — śrotrādivṛttir bāhye 'rthe pratyakṣaṃ pramāṇam । tasmiṃs tv indriyavyavasite 'rthe manaḥ paścād vyavasāyaṃ kuruta ity arthaḥ । anyathā yadīndriyavṛttāv eva mānaso vyavasāyaḥ syāt, anuśabdaprayogo 'narthakaḥ syāt, insriyavṛtteḥ kenacit prāg ananubhūtatvāt । atideśo 'py upakāramātrātideśād upapadyate । etad uktaṃ <I,154> bhavati — yathendriyopakārāpekṣaṃ bāhye 'rthe manaḥ pravartate, evaṃ manaupakārāpekṣam indriyam apīti, tasyāpy etad apratyakṣopalambhasya nārthadṛṣṭiḥ prasidhyatīty anenaivāpāstam । tasmāt parasparasaṃvedanam evātrārthāt ॥

[I,154,i]

naiṣa doṣa iti । naivedaṃ vṛttisaṃvedanaṃ pramāṇam iṣyate । smārtaṃ hi tat । yathā kāmakrodhadveṣabhayādayaḥ smaryante, tathendriyavṛttayo manovṛttiś ca manasā । granthaś caivaṃ nīyate — bāhyeṣv indriyaṃ vyavasāyaṃ kurute pratyakṣalakṣaṇam, tasmiṃs tv indriyavyavasāye mano 'nuvyavasāyaṃ kuruta ity anantaraṃ smārtam । yathā cendriyavyavasāye mano 'nuvyavasāyaṃ kurute 'nantaroktam, evaṃ mānasaṃ vyavasāyam indriyaṃ saṃvedayate smārayatīty arthaḥ, anekārthatvād dhātūnām । dvitīyaś ca hetumaṇṇij iha veditavyaḥ । indriyaṃ hi smaraṇānukūlaṃ manasa upakāraṃ kurvat tatprayuṅkta iveti । smaraṇenaiva ca vṛttiviṣayīkaraṇe 'rthadṛṣṭiḥ prasidhyatīti manyate । tad evaṃ vṛttigrahaṇasyāpramāṇatvān na tasyāsaṅgrahān nyūnatvam ॥

<I,155>

[I,155,i]

yathoktam iti । vṛttisaṃvedanasya smārtatvajñāpakam āha — smṛtipratyakṣavyavasāyaviśeṣa iti । viśeṣaśabdaḥ pratyekam abhisambadhyate ॥

[I,155,ii]

nanu cānyārtha evāyaṃ granthaḥ śāstra upanyastaḥ । tat katham anena smārtatvaṃ jñāpyate । tathā hi kim indriyamanobhyāṃ sahaiva bāhyeṣv artheṣu vyavasāyāḥ kriyanta āhosvit saha naiva kriyanta iti saṃśaya idam uktam — bāhyeṣv artheṣv indriyaṃ vyavasāyaṃ kurute । tasmiṃs tv indriyavyavasāye mano 'nuvyavasāyaṃ kurute । kasmāt । asti hy ayaṃ smṛtipratyakṣavyavasāyaviśeṣa iti । etad uktaṃ bhavati — smṛtipratyakṣavyavasāyaviśeṣo 'sti । nāyaṃ prasiddhataro 'pahnotuṃ śakyate । na cobhayor bāhyārthapravṛttāv ayam upapadyate । yadi hi bāhye 'rthe manaḥ pravartate nendriyavṛttiṣu, tadā tā manovṛttibhir anadhiṣṭhitāḥ pauruṣeyeṇa caitanyenāsampṛktā apratyayāḥ syuḥ । tataś ca kathaṃ pratyakṣaṃ pramāṇam ucyeran । na hy apratyayā vṛttayaḥ pratyakṣaṃ pramāṇaṃ bhavanti । pratyakṣābhāvāc ca smṛtir api tatpūrvikā na syāt । yadā tv indriyavyavasāye mano 'nuvyavasāyaṃ kurute, tadā smṛtipratyakṣavyavasāyaviśeṣa upapadyate । tathā hi sāmprate kāle bāhyeṣv artheṣv indriyavyavasāyaṃ pravṛttam anvadhyavasyati । manasīndriyavyavasāyaḥ svaviṣayābhāso <I,156> manovyavasāyena sampṛktaḥ pauruṣeṇa pratyayena sapratyayo bhavati । evaṃ pratyakṣavyavasāyas tasyendriyasya bhavati । pratyakṣatvaṃ tasyendriyavyavasāyasya bhavatīty arthaḥ । kevalasya tu pratyakṣavyavasāyāt paścāt smṛtivyavasāyo manaso bhavatīti । tathā coktam — kevalaṃ tv atītānāgatayoḥ kālayoḥ pravartata iti ॥

[I,156,i]

nanu cendriyavyavasāyasahitasya bāhye 'py arthe pravṛttasya sāmprate kāle manasaḥ pratyakṣavyavasāyo bhaviṣyati, kevalasya tu paścāt smṛtivyavasāyaḥ । naitad asti । evaṃ bāhyārthagrahaṇe sati dvayor apy ekārthakāritvādānarthakyam indriyāṇāṃ syāt । tathā hy uktam — naikārthakāriṇor indriyayoḥ kalpane sāmarthyam iti । yata evaṃ smṛtipratyakṣavyavasāyaviśeṣo bāhyārthe pravṛttau manaso nopapadyate, tasmāt — tasmiṃs tv indriyavyavasāye mano 'nuvyavasāyaṃ kurute, na bāhyeṣv artheṣv iti । tad evam — nendriyamanobhyāṃ saha bāhyeṣv artheṣu vyavasāyāḥ kriyanta ity asyārthasya pratipādānāya — asti hy ayam ityādir grantha upanyastaḥ, na tu vṛttisaṃvedanasya smārtatvapratipādānāya । tat katham — tat smārtatvajñāpakatvenokta iti । na cedaṃ vṛttisaṃvedanaṃ sāṅkhyasya smārtaṃ jñānam abhīṣṭam । anubhūtapūrvaṃ <I,157> hi smaryate । vṛttisaṃvedanaṃ cedam aprūva cedam apūrva evānubhavaḥ । tat katham idaṃ parābhiprāyeṇoktam — smārtaṃ hi tadvṛttisaṃvedanam iti । parasya gatyantarābhāvāt । tathā hi vṛttyupalabhyas tāvan niyatam abhyupeyaḥ, anyathā tadanupalambhe 'rthopalambho 'pi na syād ity andhamūkaṃ jagat syāt । na ca vṛttisaṃvedanaṃ pratyakṣādiṣv antarbhavati । ato gatyantarābhāvād idam apy asaduttaraṃ brūyād ity āśaṅkyaivam uktam ॥

[I,157,i]

indriyavṛttau tv anataram iti । indriyavṛttigrahaṇena manovṛttir api gṛhyate ॥

[I,157,ii]

smārto nānanubhūtatvād ityādinā — yad ananubhūtam, na tatra smārtaḥ pratyayo bhavati । tad yathā santānāntarīyeṣv ananubhūteṣu । ananubhūtāś cendriyavṛttaya iti kāraṇaviruddham āha ॥

[I,157,iii]

yugapaddve ityādi । yadi smārtatvaprasiddhaye hetor asiddhatvam iṣyate । evaṃ hi sahabhūbhyām indriyamanovyavasāyābhyāṃ parasparaṃ saṃvedane tāsu smārtaḥ pratyayaḥ sambhavaty anantaram ॥

<I,158>

[I,158,i]

evaṃ ceti । viṣaya indriyavyavasāyo grāhyo viṣayiṇo grāhakasya manovyavasāyasya । manovyavasāyo 'pi viṣayo grāhyo viṣayiṇo grāhakasyendriyavyavasāyasya । parasparasaṃvedane hi tayor apekṣayā viṣayatvaṃ ca bhavati viṣayatvaṃ ca । tayor nimittanimittibhāva iṣyate parasparam । na hy anyathā viṣayaviṣayitvaṃ sambhavati । na ca yugapadutpannayor nimittanimittatvam upapadyate ॥

{1.33}

[I,158,ii]

sa ceti । abhyupety doṣāntaram āha । yo 'sāv indiryavṛttyanubhavo yat pūrvakaḥ smārtaḥ pratyayaḥ, sa pramāṇaṃ nokta iti saiva nyūnatā । kāmādiṣu tarhi kathaṃ smārta ity āha — svasaṃvedyatvād ityādi । etenaitat sūcayati — kāmādyupanyāsaḥ svabādhāya kṛtyotthāpanam । tathā hy asmākaṃ svasaṃvedyatvena kāmādīnām abhyupagamāt, tatra smārtaḥ sambhavati । bhavatas tu tathā teṣām anabhyupagamāt, tadasambhava eva । atha svasaṃvittir abhyupeyate, sāpi tarhi lakṣaṇenāsaṅgṛhīteti saiva nyūnatā । nanu ca śāstreṇa smārtatvaṃ pratipāditam ity āha — andhapadam evaitad iti । yathāndhapadasyādarśanapūrvo vinyāsaḥ, tathāsyāpi, pramāṇenāparicchidyābhidhānāt । atha vān dhāni padāny anunmīlitārthāni <I,159> yatra vākye, tat tathoktam । tathā hītyādināndhapadhapadatvaṃ darśayati । indriyārthe 'pi smārto na sambhavati yo 'nubhūtaḥ, kiṃ punarvṛttiṣv ananubhūtāsv ity apiśabdasyārthaḥ ॥ syād etat — tasmiṃs tv indriyavyavasāye sati bāhya evārthe mano 'nuvyavasāyaṃ kuruta iti śāstrārthaḥ । tato 'nanubhūtatvam asiddham ity āha — hānir vetyādi । hāniḥ śāstrasyānyadarśane smaraṇam, indriyavṛttyānubhūtatvān manasā ca smaryamāṇatvāt । tac cāyuktam । na hi devadattānubhūtaṃ yajñadattaḥ smarati । svamate tarhi katham indriyajñānānubhūtaṃ manasā smaryata iti cet, parasyaivāyaṃ doṣaḥ, yasyedaṃ matam — nānyenānubhūtam anyaḥ smaratīti । asmākaṃ tu — ekasantatau jñānāntarānubhūtam api smaryata iti samaya ity adoṣaḥ ॥

[I,159,i]

ananubhūte vā smārta iti । atha manasaivānubhūtasya smaraṇam iṣyate, evaṃ saty ananubhūte 'rthe smaraṇaṃ syāt, tasya mansā pūrvam ananubhūtatvāt — dvitīye kṣaṇe mānasa iṣyata iti । ata indriyavṛttisahaja ity āha ॥

<I,160>

[I,160,i]

yad uktam ityādi । śātra uktam । kiṃ bāhyeṣv artheṣv indriyamanobhyāṃ sahavyavasāyāḥ । nety ucyate । kasmāt । naikārthakāriṇor indriyayoḥ kalpane sāmarthyam iti । etad uktaṃ bhavati — yadīndriyamanobhyāṃ dvābhyām api bāhyasyārthasya grahaṇalakṣaṇaṃ kāryam ekārthakāritvam iṣyate, evaṃ sati sāmarthyam indriyāṇāṃ na syāt, arthavattā na syād ity arthaḥ । tayor api bāhyārthagrahaṇam atraikārthakāritvam । bāhyārthagrahaṇāc ca dvābhyām apīndriyāṇām arthavattā na syāt । katham । yadi tāvad viṣaye pravartamānaṃ mana indriyavṛttikṛtam anugrahaṃ nāpekṣate, evaṃ satīndriyāṇāṃ sarvathaivānarthakyaṃ syāt, manasaiva bāhyārthopasaṃhārāt puruṣasyopabhogasiddheḥ । indriyavṛttayaś ca bāhyārthābhāsā mānasair avyavasāyair anadhyavasitās tair asampṛktā apratyayāḥ syuḥ ॥

[I,160,ii]

yac cedaṃ dvāradvārivicāre paṭhyate — manasyekībhūtān indritavyavasāyān puruṣaś cetayate, na tv indriyavyavasāyair manovyavasāyān iti । tasmān mana eva dvāri dvārāṇīndriyāṇīti, tad api vyāhanyate, yugapad ekārthakāritve dvayor api dvāradvāritvaprasaṅgāt । andhādīnām api ca rūpādiviṣayaṃ pratyakṣaṃ syāt ॥

[I,160,iii]

athāpi — indriyakṛtam anugraham apekṣya bāhye 'rthe manaḥ pravartate na kevalam asāmarthyād ity ucyate, evam api naivendriyāṇāṃ sāmarthyaṃ syāt, yasmād evam iṣyamāṇe sapratyayāyā vṛtter asambhavaḥ syāt । indriyavṛttau pradīpaprabhāyām iva hi <I,161> sahakāritvenāvasthatāyāṃ mana eva bāhye 'rthe grahaṇāya pravartate । tatra — yathā pradīpaprabhāyāṃ satyāṃ cakṣuṣo vṛttiḥ, pradīpaprabhā tu sahakāriṇy eva kevalam, tathendriyavṛttau manaso bāhye 'rthe grahaṇāya vṛttiḥ, indriyavṛttis tu sahakāriṇy eva । sā ca manovṛttyāgṛhyamāṇāsampṛktā tayāpratyayaiva sarvadā syāt । indriyavyavasāyānāṃ ca manasyekībhāvād arthavattvam uktam, nānyathā । tena te yadi manovyavasāyair anuvyavasīyante, evaṃ manasyekībhavantaḥ pauruṣeṇa saṃvedyante । tataś ca tena sampṛktās tadrūpatām ivāpannāḥ prāmāṇyaṃ pratipadyante । anyathā teṣāṃ prāmāṇyam eva na syāt ॥

[I,161,i]

yeṣām apy apratyayā vṛttiḥ prāmāṇyenābhimatā, sapratyayā tu phalam, teṣām api yathoktena prakāreṇa sapratyayāyā vṛtter asambhavāt phalābhāvaḥ । tadabhāvāc ca pramāṇasyāpy abhāvaḥ । na hi niṣphalaṃ pramāṇaṃ yuktam ity eke ॥

[I,161,ii]

cakṣur manasor dvāradvāribhāvān naite ekārthakāriṇī kalpayitum asmākaṃ sāmarthyam asti, yugapad ekārthakāritve dvayor api dvāradvāritvaprasaṅgād ity anye ॥

[I,161,iii]

naiṣa doṣa ityādinaitat pratipādayati । neti yo 'yaṃ pratiṣedhaḥ, tena na sahavyavasāyakriyāmātraṃ pratiṣidhyate, kiṃ tu niyamavatī yā sahavyavasāyakriyā, <I,162> sā pratiṣidhyate manasaḥ smārtādhikavyavasāyapradarśanārtham । na sahaiva, api tu paścād api smārto vyavasāyo 'dhiko manasā kriyata iti ॥

[I,162,i]

saha tu siddha evetyādinaitad āha । niyamarahitāṃ sahavyavasāyakriyāṃ prati praśna eva nopapadyate, tasyāḥ prāg eva jñātatvāt । tasmād gamyate — kiṃ sahaiva kriyante, pṛthakkriyanta evety evam ayaṃ praśnaḥ pravṛttaḥ, na tu kiṃ saha kriyante, āhosvinna saha kriyanta iti । kuta etat — saha tu siddha eva vyavasāye paśna ity āha — sāmprate kāla ityādi । śāstre śnotrādīnāṃ svaviṣayaviniveśaṃ sāmpratakālavṛttitvaṃ ca pratipādyaivam uktam । tathā — manaḥ sarvārtheṣu traikālyaṃ pravartate । bāhyeṣv artheṣu sāmprate kāle kenacid indriyeṇa yuktaṃ yadā mano bhavati, tadā pratyayavatī vṛttir indriyasya bhavati । kevalaṃ tv atītānāgatayor ityādi prāg uktam, paścād ayaṃ paśnaḥ kṛtaḥ । atra kenacid indriyeṇa yuktaṃ yadeti vacanāt siddhaḥ pūrvam eva sahavyavasāyaḥ । tato — niyamavatīṃ sahavyavasāyakriyām ārabhya paśnaḥ । pratyuttaram api ca — naikārthakāriṇor indriyayoḥ kalpane sāmarthyam astīti tatpratiṣedham eva pratīti gamyate । tato na śāstrahāniḥ ॥

<I,163>

[I,163,i]

tasya vyāghāta iti kathaṃ kṛtvā । yato yathā cendriyavyavasāya ityādinā parasparavṛttisaṃvedanaṃ pratipāditam । avaśyaṃ caitad evaṃ vijñeyam । arthāntarakalpane hi yathoktadoṣaprasaṅgaḥ syāt । tataś ca na kalpayitavyam — indriyapravṛttisahajo bāhye 'rthe manaso 'nubhavaḥ paścāt smārta iti ॥

[I,163,ii]

apārthikā prāpnotīti doṣāntaram āha । manasetyādinātraiva hetum । trikālaviṣayaṃ sarvārthaṃ ca mana ity uktam । tac ced abāhyārthe sākṣāt pravartate, tenaiva puṃso 'rthaḥ kṛta iti śrotrādīnāṃ vaiyarthyaṃ syāt । tataś ca naiva tadātmanā prakṛteḥ pariṇatiḥ syāt । pauruṣautsukyanivṛttaye hi tasyāḥ pariṇāma iṣyate । anyathā prāptakaivalye 'pi puṃsi syād iti ॥

{1.34}

[I,163,iii]

satsamprayoga ityādi । asya sambandhaḥ — athāto dharmajijñāseti prastuty āha — tasya nimittaparīṣṭiḥ । tasya dharmasyopalabdhinimittāni pramāṇāni parīkṣyante । tatra pratyakṣeṇa tāvad dharmo nopalabhyata iti darśayann āha — satsamprayoga ityādi ॥

<I,164>

[I,164,i]

sataḥ satā vā samprayoga iti vigrahaḥ । sampragrahaṇaṃ sampratyutkarṣeṇa ca yo yogas tasya jñāpanārtham । evaṃ cātmādibhir api yo yogaḥ sasaṃskāra upagṛhīto bhavati । anyathā sadyoga ity etāvad eva brūyāt । samprayoga indriyāṇām arthena sambandhaḥ sannikarṣo vyāpārātiśayo vā, yatrotpanne buddhir utpadyate । satsamprayoga ity asyendriyāṇām ity anena sambandhaḥ । puruṣasyety asyāpi buddhijanmety anena । indriyaśabdena mano 'pi gṛhyate । tenātmamanaḥsamprayogādyadātmaviṣayaṃ buddhijanma, tasyāpi pratyakṣatvaṃ vihitaṃ bhavati । buddhijanmeti ca karmadhārayaḥ ṣaṣṭhītatpuruṣo vā । yadā karmadhārayaḥ, tadā janmaviśiṣṭā buddhiḥ pratyakṣam । buddhir hi janmanaiva viṣayaṃ prakāśayati । na tu janmavyatirekeṇa vyāpārāntaraṃ tasyāḥ samasti, kṣaṇikatvād iti jñāpanārthaṃ janmagrahaṇam । yadā tu ṣaṣṭhīsamāsaḥ, tadā buddhiviśiṣṭaṃ janma pratyakṣam ॥

[I,164,ii]

tatra sad ity asadvyudāsāyetyādinā yat samprayogād gamyate, na tasya pratyāyanāya sacchabda upādeyaḥ । samprayogavat । tathā cādadvyudāsa iti vyāpakaviruddham āha । sata eveti । dviṣaṭhatvāt tasyānyatarābhāve 'sambhavāt ।

<I,165>

[I,165,i]

nanu sata evety evakārād eva niyamasya gatatvān niyamād iti na vācyam । athaitad ucyate, evaśrutir apārthikā syāt । naiṣa doṣaḥ । niyamasyaiva hi svarūpam evaśabdena dyotyate । vākyabhedaṃ ca kṛthaivaṃ vyākhyeyam — sata eveti yo 'yaṃ niyamaḥ, asmān niyamāt sata eva samprayogo bhavatīti । atha ca niyamān na satprayogo yukta iti sambandhaḥ kartavyaḥ, naiva satprayogo yukta ity evaṃ vā ॥

{1.35}

[I,165,ii]

pratiyogyathetyādi । anyathārthatvād sacchabdasya siddhasādhanam āha । kim arthaṃ punaḥ prāk sata eveti bruvatā ṣaṣṭhīsamāso darśitaḥ, idānīṃ tu kena samprayoga iti tṛtīyāsamāsaḥ । samāsāntare 'py eṣa doṣa iti sūcanārtham । tathā hi śabareṇa sati samprayoge, nāsatīti bruvatā karmadhārayo 'yam iti vyākhyātam । tatrāpi cāyam anivāryo doṣaḥ, yat saptam yeṣā nimittārthā syāt, yasya ca bhāvena bhāvalakṣaṇam ity anena vā । na cāsato nimittatvaṃ lakṣaṇatvaṃ ca sambhavati । tataś ca yadi samprayogena samittena buddhijanma bhavati, tadbhāvena vā tādbhāvo lakṣyate, evaṃ sati samprayogaḥ sann ity etad gamyata eva ॥

[I,165,iii]

syād etat — satyam, gamyate, tathāpi yeṣāṃ pareṣām asatkalpanātītānāgataviṣayaṃ yogijñānam asaty api samprayoge bhavatīti, tan nirākaraṇārthaṃ sadgraha<I,166>ṇam iti । ayuktam etat, saptam yan tenaiva samprayogaśabdena sadarthāvyabhicāriṇāsyāḥ kalpanāyā nivāritatvāt । api cāsmākaṃ yogijñāṃ sadviṣayam eva prāg evākhyātam ॥

[I,166,i]

yad apy atītānāgataviṣayaṃ yogināṃ jñānam ucyate, tasyāpy upacārād atītānāgataviṣayatvam abhyupeyate । paramārthatas tu tad api vartamānaviṣayam eva । kathaṃ kṛtvā । pratyutpanno hi bhāvo 'tītānāṃ hetupratyayānāṃ sākṣāt pāramparyeṇa vopakāryaḥ । yad anantaraṃ yasyotpādaḥ, tasya sākṣāt, yebhyas tu vyavadhānena, teṣāṃ pāramparyeṇa । anāgatānāṃ cāsau bhāvānām upakārakaḥ । ye 'nantaraṃ tato bhavanti bhāvāḥ, teṣāṃ sākṣāt । tad uttarakālabhāvināṃ tu pāramparyeṇa । yac cāsyātītopakāryatvam anāhatopakāritvaṃ ca vyavahitam itarac ca, so 'sya svabhāvaḥ । taṃ ca pratyutpannaṃ bhāvaṃ bhāvanāprakarṣaparyantajena jñānena yoginaḥ paricchindantaḥ <I,167> sarvātmanaiva paricchin danti, tasya niravayavatvāt । evaṃ paricchinne tasmin samādhivyutthitānāṃ yogināṃ ye tasya bhāvasyopakārakā upakāryāś cārthā atītānāgatāḥ, tat pratyavamarśīni jñānāny avisaṃvādīni bhāvanāmayajñānaviśeṣabalād upajāyante, yair atītānāgatapadārthavyavasthā kriyate । tad evam atītānāgarārthaviṣayaṃ pratyavamarśajñānaṃ yogijñānasya kāryam iti kāraṇe kāryopacārāt tad apy atītānāgataviṣayam ity ucyate । bhavatu nāma tan nirviṣayam eva, paramārthato 'tītānāgatayor asattvāt, tathāpi tasya sphuṭātītānāgatārthapratibhāsasyāvikalpatvād avisaṃvāditvāc ca pratyakṣatvam aviruddham eva । yathā hi bhavadbhiś codanājanitāyā buddher anāgatadharmaviṣayāyā rūpāgrahe 'py avisaṃvādāt prāmāṇyam iṣyate, tathāsmābhir api yathoktāt kāraṇāt tasya pratyakṣatvam । sphuṭātītādyarthapratibhāsitvaṃ punas tasya nirvikalpatvam avisaṃvāditvaṃ ca yogabalāt, karmadevatādyadhiṣṭhānabalāt satyasvapnadarśanavat । tato niṣprayojanaṃ sad ity etad akāryam eva ॥

<I,168>

[I,168,i]

nanu ca naivedaṃ pratyakṣalakṣaṇam, kiṃ tu dharmaḥ kaiścid yogijñānapratyakṣādilakṣaṇa uktaḥ । tat pratiṣedhārtham idam uktam । codanālakṣaṇo 'rtho dharmaḥ, na pratyakṣalakṣaṇaḥ । kutaḥ । yasmāt tad īdṛśaṃ pratyakṣam, bhaviṣyaṃś ca dharmo na jñānakāle 'sti, tato 'nimittam atīndriyasyārthasyāvabodhane, vidyamānopalambhanatvāt tasya । tat pūrvakatvāc cānumānādy api dharmasyānimittaṃ bhavati । tasmāc codanālakṣaṇa evārtho dharma ity etad atra pradhānaṃ vidheyam । na tu pratyakṣalakṣaṇapradhānam idaṃ pratyakṣasūtram । pratyakṣasya siddhatvād anuvādamātram evedaṃ kriyata iti । tad ayuktam, asiddhatvāt pramāṇānām । etac ca prāg eva pratipāditam । api ca yadi siddhatvāt pratyakṣasya nānena lakṣaṇaṃ vidhīyate, kiṃ tadīty etāvad eva <I,169> dharmasyānimittatvam, evaṃ sati pratyakṣam animittam, vidyamānopalambhanatvād ity etāvad eva vaktavyam । syād etat — svarūpanirdeśe saty evaṃlakṣaṇaṃ pratyakṣam iti svarūpavijñānāt tasyānimittatvaṃ sidhyati, nānyatheti । yadi svarūpanirdeśam antareṇa tasya svarūpaṃ na jñāyate, na tarhi tat siddham । tataś ca tasya lakṣaṇavidher evāśrita iti na dūṣaṇān mucyase ॥

[I,169,i]

viśiṣṭo 'kṣasya kathyatām iti । indriyasya hi viśiṣṭa eva viṣayaḥ pratiyogī, yathā cakṣuṣo rūpam ity evamādi । ata evaṃ vaktuṃ yuktam — rūpādisamprayoga iti ॥

[I,169,ii]

athāpi syād iti । ātmendriyamano 'rthasannikarṣāj jñānam utpadyate । sa ca rūpādiśabdair na śakyate vaktum । atas tat pratītaye sadgrahaṇam iti । indriyāṇām iti tu vacanam upalakṣaṇārtham, kākebhyo dadhi rakṣyatam iti yatheti manyate ॥

<I,170>

[I,170,i]

sanmātram ityādinā pūrvakam eva sādhanaṃ sūcayati ॥

[I,170,ii]

syād etat — asati tasyāvṛttir ity asad etat । tathā hy asatām api mṛgatṛṣṇādīnāṃ samprayogo dṛṣṭaḥ । tataś cāsiddho hetur ity āha — ye 'pi hītyādi । pratyakṣābhāsaviṣayatvāt pratyakṣābhāsāḥ । ata evāsantaḥ । tato na taiḥ saha kasyacit samprayogaḥ । tataś ca na tan niṣedhāya sadgrahaṇaṃ yuktam iti ॥

[I,170,iii]

syād etat — asati sadgrahaṇe dvicandrādijñānasyāpi bhrāntasya pratyakṣatā syāt । atas tan nivṛttaye sadgrahaṇam iti । naitad asti, tasya samprayogagrahaṇenaiva nivartatvād ity uktam etat । yadi tarhi tair na samprayogaḥ, kathaṃ jalādipratibhāsaṃ vijñānam ity āha — deśaviśeṣe tv ityādi । marujāṅgalādau deśaviśeṣe । tatrāpi na sarvadā, kiṃ tarhi yadā sūryaraśmibhiḥ santāpitā bhavanti, tadā kāraṇaṃ bhavanti, nānyadā yad āha — sūryopatāpād iti । avyapadeśyā iti svalakṣaṇasyāvyapadeśyatvāt । krameṇeti । prāg indriyajñānam । tataḥ sādṛśyāvasayī manovikalpaḥ । tato jalādisadṛśavastusmaraṇam । tadantaraṃ tad evedam iti bhrāntaṃ manovijñānaṃ sāmānyālambi bhavati । <I,171> vināpi tadartheneti jalādinā kalpitena, samanantarapratyayaviśeṣavaśenaivotpatteḥ ॥

{1.36}

[I,171,i]

athetyādinā viśiṣṭa eva vyutpattisamāśrayeṇa kathita iti darśayati । yo vā yasyeti praśaṃsāyām api sacchabdo vartat, satpuruṣa iti yathā ॥

[I,171,ii]

tat sīdaty anyad apy atreti । yathā hy asty arthaḥ sacchabda indriyārthavyabhicārān nālam indriyārthapratyāyanāya tathā sadanārtho 'pi । tathā hīnndriyāntarārthā api rajaḥprabhṛtaya indriye sīdanti । prabhṛtiśabdena karṇād imālādayo gṛhyante । añjanādīnām api copakāritvāt praśastatā vidyate । atas tat samprayoge 'pi pratyakṣatā syāt ॥

[I,171,iii]

nanu yo yasminn indriye sīdati, anyatrāvṛtter iti vacanāt tasyaivendriyasya viṣayabhāvopagamanalakṣaṇaṃ sadnam atra vivakṣitam । praśaṃsārtho 'py atra yogyatvenoktaḥ । yogyatvaṃ cehendriyasya viṣayabhāvopagamanasāmarthyam eva vaktum iṣṭam । na caivam prakāraṃ sadanādi rajaḥprabhṛtīnām asti । tat kuto 'yaṃ prasaṅgaḥ ।

<I,172>

[I,172,i]

uktam atra — asty artha iva sacchabdaḥ sadanādyartho 'pi nālaṃ viśeṣapratipādanāyeti । yadi caivam prakāram iha sadanādyābhipretam. tataḥ samprayogaśandena nārthaḥ, sati yad abuddhijanma tat pratyakṣam ity etāvataiva samprayogasyāpi labdhatvāt । na hi tena vinaivaṃvidhaṃ sadanādi tvam atyā sambhavati । tasmāt saṃśleṣaḥ sadanam upakāritvaṃ ca praśastatvam eṣṭavyam । tataś ca rajaḥprabhṛtiṣu prasaṅgaḥ ॥

[I,172,ii]

kiṃ punar atrāniṣṭam । yadi hi rajaḥprabhṛtibhiś cakṣurādīndriyasamprayogād rajaḥprabhṛtiviṣayā buddhir nopajāyate, naivāyaṃ doṣaḥ, buddhijanma pratyakṣam iti vacanāt । yac ca tat samprayogād vijñānaṃ jāyate tadviṣayam, tad iṣyata eva pratyakṣam । naiṣa doṣaḥ । na hy atra rajaḥprabhṛtibhiḥ samprayogāt tadviṣayendriyajñānasyotpannasya pratyakṣatā prasajyate, kiṃ tarhi pratyakṣajñānasyotpattiḥ । etad uktaṃ bhavati — yadi ya indriye sīdati tasya vā praśastaḥ, sa indriyārthaḥ, rajaḥprabhṛtayo 'py evaṃvidhāḥ । tat tat samprayoge 'pi pratyakṣaṃ jñānam utpadyeteti ॥

{1.37–1.38b}

[I,172,iii]

naivaṃ bhaviṣyatītyādinā sacchabda indriyārtha eva rūḍhaḥ, tad vyutpattau viśiṣṭasyaivārthasambandhinaḥ sadanāder āśrayaṇāt । yathā gośabdo gojātāv evānanya<I,173>sādhāraṇaṃ gamanam āśritya vyutpādita iti darśayati । viṣama upanyāsa iti dṛṣṭāntadārṣṭāntikayor vaiṣamyāt । rūḍhibalena hi viśeṣam āśritya vyutpattiḥ kriyate । na ca sacchrutir indriyārthe rūḍhety asad etat ॥

[I,173,i]

tan nairantaryasya bādhakam iti । samprayogo nairantaryam । yadi hītyādinā sarvārthasamprayogaśruter artham āha । nanu ca samprayogaśrutyā vyāpāraviśeṣaḥ pratyāyyate, tat kuto 'yaṃ doṣaḥ । kaḥ punar indriyasya vyāpāraḥ । yadi grahaṇam, cakṣurvijñānam antareṇāpi cakṣurvijñānasya sadbhāvāt । atha prakāśanam, cakṣuṣa eva taijasatvenābhimatatvāt tasyaiva prakāśanaṃ syāt, na śeṣāṇām । śrotrasya vākāśasvabhāvasya niṣkriyatvāt kuto vyāpāraḥ । samprayogagrahaṇaṃ ca vyartham । avaśyaṃ hi buddhijanmani karaṇānāṃ vyāpāreṇa bhāvyam । na ca loke samprayogaśrutir vyāpārārthā pratītā । prasiddhārthagrahaṇaṃ ca sūtre 'bhyupetam । tenāyaṃ pakṣo 'tyantam ayukta iti sannikarṣapakṣa evāśrayaṇīyaḥ । tataś ca yathoktam aniṣṭaṃ prasajyata iti ॥

<I,174>

{1.38c–1.39a'}

[I,174,i]

vṛttikāro buddhijanmeti sopaskāraṃ vākyaṃ vyācaṣṭa ity ata idam āha — buddhikāraṇasāmagrīm ityādi । seti guṇabhūtāpi buddhiḥ parāmṛṣyate, na tu sāmagrī, tadvyatiriktasya strīliṅgasyopanyāsād vṛttau ca tathāvivaraṇāt । saṃskāro dharmādharmau, ātmaguṇo vā jñānajo jñānahetuḥ, saṃskāraviśeṣeṇa jñānaviśeṣotpādāt । anyad ityādinā yad asat, na tat pratyakṣam, khapuṣpavat । tathā ca sāmagrīvyatirikto hetur iti vyāpakābhāvam āha ॥

{1.39b–1.40b}

[I,174,ii]

buddhijanmeti kiṃ punar ity anenāpi yad anarthakam, na tat kartavyam, tadanyānarthakavat । tathā ca buddhijanmagrahaṇam iti vyāpakaviruddham ॥

[I,174,iii]

syād etat — asati tasminn abuddhijanmahetor api samprayogasya pratyakṣatā syāt । ataḥ samprayogaviśeṣaṇārthaṃ tat kartavyam iti । asad etat । na hi sannikarṣasya buddhijanmāhetutvaṃ sambhavati । kāryeṇa hi tasyāstitvam anumīyate । tad abhāve kutas tasyāvagatiḥ jaiminīyaiḥ kriyānumeyeṣyate, kiṃ punar atīndriyāṇām indriyāṇām । kathaṃ ca bhinnavibhaktiviśeṣaṇaṃ samānādhikaraṇaṃ syāt samprayoge buddhijanmeti । atha vyadhikaraṇaṃ viśeṣaṇaṃ rājeva puruṣasya, tadā samprayoga eva buddhijanmano viśeṣaṇaṃ syād ity asāram etat ॥

<I,175>

[I,175,i]

kiṃ cetyādinā yad akṣaṃ prati na vartate, na tat pratyakṣam, abhimatāpratyakṣavat । tathā ca yathoktā sāmagrīti vyāpakābhāvam āha । saṃskāravān iti saṃskārasahitaḥ ॥

{1.40c–1.41b}

[I,175,ii]

manaindriyasannikarṣa indriyārthasannikarṣaś cākṣaṃ prati vartata ity ataḥ saivety āha — yo 'pi hi kalpayed iti । tasyābhiprāyaḥ — indriyasannikarṣa eva jñānasyāsādhāraṇaṃ kāraṇam । ataḥ sa eva yato buddhijanmety atra sarvanāmnā hetutvena parāmṛṣṭaḥ । tasya cākṣaṃ prati vṛtteḥ pratyakṣavyapadeśo yujyata iti । tasyāpi dviṣṭhatvād iti । indriyaviṣayavartitvād dviṣṭhatvam । anena ca tasya nendriyam evāsādhāraṇaṃ kāraṇam iti darśitam । tathā hi dviṣṭhatvāt tasya yathendriyāntaraṃ na kāraṇam, evaṃ viṣayāntaram api । yathā ca viṣayasyānyenān indriyeṇāpi yogaḥ, evam indriyasyāpy anyenāviṣayeṇāpīty aviśeṣaḥ । asādhāraṇena ca loke vyapadeśo dṛṣṭa ity uktaṃ prāk । tato nendriyeṇaiva vyapadeṣṭavyam ity āha — akalpaneyam iti ॥

[I,175,iii]

yato yan niścaya ityādi । yato buddhijanma, tat pratyakṣam ity asyedaṃ bhāṣyam । etad uktaṃ bhavati — yata indriyādisamprayogān niścayajñānaṃ jāyate <I,176> gaurevāyam ityādi, tat pratyakṣam iti । tad apy ayuktam iti, indriyādisamprayogād asambhavād evaṃvidhajñānasya । katham ity āha — gotvādiyogād ityādi । caśabdo hetau । yasmād gotvādiviśeṣaṇasambandhād artho gotvāditvena niścīyate, na cendriyadhiyo viśeṣaṇaviśeṣyayojane sāmarthyam, ato 'sambhavo lakṣaṇasyety ayuktam ॥

[I,176,i]

tvan matyeti । yataḥ pareṇa gotvādayas tadāśrayaś ca dravyaṃ vastutvenābhyupetam, atas tadviśeṣayatendriyabuddher āśakyeta । anusandhāne tu viśeṣaṇaviśeṣyayor vastusator api nendriyadhiyaḥ śaktiḥ । tathā hi gandho rūpīndriyaviṣayo dravyaṃ ca paramatena, tathāpi na tayoḥ parasparānusandhāne tasyāḥ sāmarthyam abhyupeyate । surabhi dravyam iti hi yadi cakṣurvijñānam etat, na gandhaviṣayam । atha ghnāṇavijñānam, dravyaviṣayatvānupapattiḥ । svamatena tu jātidravyayor apy asattvād asadālocanam iti darśanāya tvan matyety uktam ॥

[I,176,ii]

nanu ca kaṇabhukparīkṣāyām ukta evāyam arthaḥ — viṣayālocanārthatvān na sandhānaṃ viśeṣaṇair iti । tat kiṃ punar kutaḥ । tasyaiva spaṣṭatarīkaraṇāya svasaṃvedyam ityādinān antaraṃ vakṣyamāṇena nyāyena ॥

<I,177>

[I,177,i]

syād etat — vināpi sambandhena niścayo bhaviṣyatīty āha — na cetyādi । tasmān mānasa iti । yasmād evam indriyajo na yujyata ity abhiprāyaḥ । abhedopacāro viśeṣaṇābhidhānarūpeṇa viśeṣyābhidheyapratipattiḥ । abhidhānābhidheyayoś ceti grahaṇaṃ dṛṣṭāntārtham । yad abhedopacārajñānam, tan mānasam abhidhānābhidheyābhedopacāravikalpavat । tathā ca gaurevāyam ityādijñānam । svabhāvaḥ ॥

[I,177,ii]

kiṃ kāraṇam iti vyāptim asambhāvayan pṛcchati । svasaṃvedyaṃ hītyādinā hetum āha । etac ca dharmiṇo 'nekarūpasyety atrāntare vyākhyātam ॥

[I,177,iii]

asādhāraṇeneti । sādhāraṇasya kvacid anupayogād ity uktam । tad etenānirdeśyam eva svalakṣaṇam indriyadhiyo viṣayaḥ, na nirdeśyaṃ sāmānyam । ato na tenābhedopacāraṃ kartuṃ sā samartheti sūcitam । yo yasyāviṣayaḥ, na sa tenābhedopacāraṃ kartuṃ samarthaḥ । tad yathā cakṣurvijñānaṃ śabdena । aviṣayaś ca gotvādisāmanyam indriyabudheḥ । vyāpakaviruddhaḥ । tataś ca mānasam evedam iti sthitam ॥

{1.41cd}

[I,177,iv]

atha punar ity asiddhatām āśaṅkate । sarvatheti jñeyatvādyākāreṇāpīty arthaḥ । tatra ko doṣa ity āha — sarvathetyādi । sarvathārthavijñāne sthitā sarvaprakāreṇārthādhigame vartamānā satī na pratyakṣadhīr bhaved iti sambandhaḥ । na pratyakṣa<I,178>śabdavācyā syād ity arthaḥ । kuta etad ity āha — pratyakṣaśabdo hītyādi । yato bhāṣyakāram atena pratyakṣaśabdastriṣv eva vartate । pramāṇe mukhya iti sannikarṣe pratyakṣapramitatvād iti prasthapramite prasthopacāravat । jñāna iti phale । akṣaṃ prati vṛtter ity anena sādharmyeṇa pramāṇatulyatvāt pratyakṣopacāro yuktaḥ, yathā siṃho māṇavaka iti ॥

[I,178,i]

yadi cetyādinā sarvathārthavijñāne sthitety etad vyācaṣṭe, setyādinā tu na pratyakṣadhīr bhaved ity etat । indriyanirapekṣeti sāmānyabuddhīnām atītādāv api bhāvād andhādīnāṃ ca । abhedopacārapravṛtteti । abhedopacārabuddhayo 'py evam prakārā eva । asatāpi vābhedopacāraṃ kurvanti, yathā pradhānayaḥ sāṅkhyapuruṣo 'yam iti । na caivaṃvidham indriyādisannikarṣajaṃ jñānam iṣyate । pratipāditaṃ ca — na sāmānyam indriyadhiyo viṣaya iti । nākṣaparatantrā syād iti । sāmarthyāt pratyakṣaśabdābhidhānaṃ pratīti gamyate । tathā hi pratyakṣaśabdābhidheyatā pratipādyatvena prastutā । avaśyaṃ caitad evaṃ vijñeyam । anyathe<I,179>ndriyanirapekṣākṣaparatantrā ceti virodhaḥ syāt । tad etad uktaṃ bhavati — jñānasyotpattāv akṣapāratantryaṃ pratyakṣasādharmyāt pratyakṣopacāro vā pratyakṣaśruteḥ pravṛttinimittam । asati tasmin sā na pravartata iti । yasyā naimittikyāḥ śruter yatra nimittaṃ nāsti, na sā tatra pravartate । tad yathā daṇḍiśrutiḥ । nāsti ca nimittaṃ pratyakṣaśruter yathokte jñāne । kāraṇābhāvaḥ ॥

[I,179,i]

sarvathā cetyādinā doṣāntaram āha । guṇatvādīnāṃ sāmānyadharmāṇāṃ rūpaśabdādau sarvatra bhāvād yathā cakṣuṣā grāhyatvam, tathā śrotrādibhir apītīndriyāntaraviṣaye 'pīndriyāntaraṃ pravartate । tato 'nekendriyakalpanāyā vaiyarthyaṃ syāt ॥

{1.42bcd}

[I,179,ii]

phalam anyan na labhyata iti । adhigamo hi jñānasya phalam । sa cet pramāṇam, phalāntarābhāvaḥ । na ca hānopādānopekṣābuddhayaḥ phalam iti kalpayituṃ yuktam, udakādismṛtyantaritatvāt । vyavahitāvyavahiyoś cāvyava<I,180>hitam eva phalaṃ nyāyyam । bhinnaviṣayatvāc cāyuktaṃ tāsāṃ phalatvam । pratyakṣaṃ hi rūpādisvalakṣaṇaviṣayam, tāstu hānādikriyāviṣayāḥ ॥

{1.43}

[I,180,i]

buddheś cetyādi । buddhijanma sūtre pratyakṣam uktam । tac ca buddher anyad anyad vā syāt । tatra yady anyad iṣyate, tad eva pramāṇaṃ syāt । janma ca kaṇabhujām ātmani svakāraṇe buddheḥ samavāyaḥ sattāguṇatvabuddhitvasamavāyo vā jñāne kārye । mīmāṃsakair api tanmatam evāśritam । sa vā yasmād bhāṣyakṛto matena samavāyaḥ pratyakṣaṃ prāpnoti । na ca yuktaṃ tasya pratyakṣatvam, arthavyabhicārāt । tathā hi nityatvād arthābhāve 'pi so 'sti । yad arthavyabhicāri, na tat pratyakṣam, mithyājñānavat । tathā ca samavāyaḥ । viruddhavyāptaḥ । atha vṛttikāram atena yato buddhijanma tat pratyakṣam, evam api nityatvāt samavāyo na kutaścid utpadyata iti nirviṣayaṃ lakṣaṇam । tasmād ubhayathāpi yadi sūtrakāramatena yadi vṛttikāramatena । atha vā yadi svakāraṇe kāryasya samavāyo buddher janmeṣṭam, yadi sattādīnāṃ jñāne kārye samavāyaḥ, ubhayathāpi pratyakṣatvaṃ na yujyate ॥

<I,181>

[I,181,i]

athetyādi । ananyatve buddhir eva janmeti janmagrahaṇaṃ matadvaye 'py apārthakam ॥

[I,181,ii]

nanu ca janmagrahaṇasya prayojanam uktam — jāyamānāvasthāyā eva buddheḥ prāmāṇyajñāpanārtham iti । tad ayuktam uktam । tathā hi kṣaṇikatvenottarakāle 'navasthānād abuddher jāyamānāyā eva prāmāṇyam, nordhvam ity uktam । tadā ca buddhabhāvād eva prāmāṇyābhāva iti kiṃ janmagrahaṇena । atha janmottarakālam asti buddhiḥ, evam apy aviśiṣṭatvāt tasyāḥ prāgvat tadāpi prāmāṇyam anivāryam iti kiṃ janmagrahaṇena । buddhiviśiṣṭasya tu janmano 'kṣaṃ pratyavṛtteḥ pūrvoktāc ca kāraṇāt pratyakṣatvābhāvaḥ ॥

{1.44}

[I,181,iii]

sarve tīrthyā ātmānāṃ pramātāram icchanti । atas taṃ vicārayitum āha — buddhijanmanītyādi । ihaiva kiṃ vicārayatīti cet, kva punar vicārārambhe nedaṃ codyam avatarati । api ceha lakṣaṇavākye puruṣasyeti vacanād ātmādhikṛta iti yuktam atraiva vicārayitum । pūrvāvasthāṃ vikṛtyety apramātravasthopamardenety arthaḥ । <I,182> evaṃ saty anitya iti । yad vikāri, tad anityam, ghaṭavat । tathā cātmā । svabhāvaḥ prasaṅgaḥ ॥

[I,182,i]

athāvikṛtir ityādinā yo yadāpramātravasthāyā aviśiṣṭaḥ, na tadā pramātā, yathā sa eva pumān prāk । yathoktaś ca buddhyutpāde 'pi sa iti viruddhavyāptaṃ prasaṅgam āha । anenaiva ca nityapramāṇanivṛttaye pramāṇabhūtāyety atra yad bhūtagrahaṇam, tatra yuktiḥ sūcitā । vakṣyamāṇasya ca svabhāvahetor vyāptisiddhau । evaṃ tu ślokaḥ paṭhitavyaḥ —
	vastuno 'rthakriyākāle vikṛtir yady anityatā /
	na cet sāsti na tadvastu sarvasāmarthyavarjitam //
iti ॥

[I,182,ii]

prathamaḥ paricchedaḥ samāptaḥ ॥

<II,1>

{2.1}

[II,1,i]

dve eva pramāṇe pratyakṣamanumānaṃ cetyuktam । tatra pratyakṣaṃ vyutpāditam । samprati prāptāvasaramanumānaṃ vyutpādayitumāha — anumānaṃ dvidhetyādi । svārtham, yena svayaṃ pratyeti । parārtham, yena parān pratyāyayati ॥

[II,1,ii]

nanu parārthasya lakṣaṇaṃ pṛthagavācyameva । gamakalakṣaṇavidhānenaiva hi pratipipādayiṣorvacanānukramo darśita eva, anyathābhidhāne gamakadharmādyotanāt । na hi ye yathā yamarthaṃ vidanti vacanajñāḥ, te tatpratipādane punarupadeśāntaramapekṣante ॥

[II,1,iii]

satyametat । tathāpi bālavyutpādanārtho 'yamārambhaḥ । yathāvastu pratipādyamānā api hyanyathā nigadanto dṛṣṭāḥ upayogino 'pyavinābhāvasyāvacanādanupayogināmapi ca sādhyopanayanigamanānāṃ prayogāt ॥

[II,1,iv]

trirūpāditi hetau pañcamī abhighātāc chabda iti yathā । atha vā lyablope yathā prāsādamāruhya prekṣate prāsādāt prekṣate । tathā trirūpaṃ liṅgaṃ dṛṣṭvārthadarśanam — trirūpāl liṅgato 'rthadṛgiti ॥

<II,2>

[II,2,i]

nanu trirūpagrahaṇamanarthakam atrirūpasyāliṅgatvāt । kiṃ ca līno 'rtho liṅgyate 'neneti liṅgam । tac ca trairūpyaṃ vinā na sambhavati । ato 'pi gatārthatvāt trirūpāditi na vācyam ॥

[II,2,ii]

naiṣa doṣaḥ । atrirūpamapi kecil liṅgamicchanti । atas tadvipratipattinivṛttaye trirūpagrahaṇam ॥

[II,2,iii]

tatrāhrīka āha —
	anyathānupapannatvaṃ yasyāsau heturiṣyate /
	ekalakṣaṇakaḥ so 'rthaś caturlakṣaṇako na vā //
iti । anyatheti sādhyena vinetyarthaḥ । anupapannatvamaklṛptirasambhavaḥ । nanu cāvinābhāvitvamevedaṃ syāt । netyahrīkaḥ । avinābhāvitvaṃ hi sādhyād bahiriṣyate anyathānupapannatvaṃ tu dharmiṇyeva sādhya eveti । ślokamapyāha —
	vinā sādhyādadṛṣṭasya dṛṣṭānte hetuteṣyate /
	parairmayā punardharmiṇyasambhūṣṇorvināmunā //
<II,3>
iti । etac caikameva rūpam । sati va trairūpye 'nyathānupapannatvaṃ caturthaṃ rūpameṣṭavyam । trairūpyamātre hi sa deśāntaragataḥ śyāmaḥ caitraputratvādityasyāpi hetutvaṃ syād iti ॥

[II,3,i]

tatra yaduktam — avinābhāvitvaṃ hi paraiḥ sādhyādbahiriṣyata iti, eṣo 'dhyāropaḥ । sarvopasaṃhāreṇa hi yatra yatra sādhanadharmaḥ tatra tatra sādhyadharma ityaṣā vyāptiravinābhāvitvam । ataḥ sādhye 'pi tadiṣyata eva । yadi ca sādhyadharmiṇyeva yaḥ sādhyadharmeṇāvinābhāvī sa heturiṣyate evaṃ sati yasya bahirapi sādhyenāvinābhāvas tasya hetutvaṃ na syāt । vyabhicāryapi ca hetuḥ syāt tasyāpi dharmiṇyanyathānupapannatvasya sambhavāt । tasmādayuktametat । ata evāsyāyuktatvān na caturlakṣaṇo heturupapadyate ॥

[II,3,ii]

yat punaruktam — trairūpyamātre hi sa syāmaḥ caitraputratvādityasyāpi hetutvaṃ syāditi tadayuktam । svabhāvakāryānupalambhaviśe<II,4>ṣāṇāmeva hi trairūpyamupapadyate nānyeṣām । na cāyaṃ teṣvantarbhavati । tata kutaḥ sa prasaṅgaḥ ॥

[II,4,i]

anyas tu dvirūpo heturiti darśayannāha —
	ajñāto dharmiṇo dharmo dharme sanneva yatra hi /
	jñāyate jñāpyate caiṣa heturvidhiniṣedhavān //
iti । ajñāto dharmo jijñāsito 'nityatvādir dharmiṇaḥ śabdāderyatra jñāyate kṛtakatvādau dharme । jñātatvaṃ sāmarthyalabhyam । sanneveti pramātrā ghaṭādiṣu svayaṃ smaryate paro va smāryate parārthānumāne । sanneva nāsannityetau vidhiniṣedhau yasya staḥ sa vidhiniṣedhavānhetuḥ । etena dharmidharmatvaṃ satsādhyadharmatvaṃ cetyetad dvairūpyamuktam ॥

[II,4,ii]

atra sādhyadharmo yatra sanneva nāsanniti bruvatā tadevānvayavyatirekavattvamuktaṃ bhavati yasmādevaṃ sa tatra sanneva bhavati yadi tadabhāve heturna bhavatyeva । tataś ca trairupyamevākārāntareṇoktamiti na dvirūpo hetuḥ ॥

<II,5>

[II,5,i]

ṣaḍlakṣaṇo heturityaparaḥ । trīṇi caitāni — abādhitaviṣayatvaṃ vivakṣitaikasaṅkhyatvaṃ jñātatvaṃ ceti । tatrābādhitaviṣayatvaṃ tāvan na rūpāntaram bādhāvinābhāvayorvirodhāt । avinābhāvo hi hetoḥ sādhyadharme satyeva bhāvaḥ । kathaṃ ca sa tallakṣaṇo dharmiṇi hetuḥ syāt na cātra sādhyadharmo bhavet । ten na bādhāvinābhāvayoḥ sahabhāvaḥ । tena nābādhitaviṣayatvaṃ rūpāntaram ॥

[II,5,ii]

vyavacchedyābhāvād vivakṣitaikasaṅkhyatvamapi na lakṣaṇāntaratvena vācyam । tad viruddhāvyabhicāriṇo hetutvaprasaṅganivṛttyarthamucyate । svalakṣaṇayuktayoś ca hetvorekatra virodhinorupanipāte viruddhāvyabhicāritvaṃ bhavati । na ca yathoktalakṣaṇānāṃ kāryasvabhāvānupalambhānāṃ pratyanīko hetuḥ sambhavati । kathaṃ hi nāma ekaḥ svasādhyabhāva eva bhāvāt tenāvyabhicārī tatraiva cānyo 'pi tadbādhakasya bhāva eva bhāvād viruddhas tena sambhavet । api ca sa heturyadi svabhāvata eva taddharmabhāvī tadārthāntaropanipāte 'pi kathamanyathā syāt । na hi <II,6> vastūnāṃ svabhāvānyathābhāvasya viruddhasvabhāvadvayasya ca sambhavaḥ । atha svabhāvato 'taddharmabhāvī evaṃ satyanyadāpi na sādhanaṃ kasyacit । tasmāt svabhāvata eva svasādhyāvinābhāvino yathoktalakṣaṇasya hetos tallakṣaṇaḥ pratiheturna sambhavatītyalakṣaṇamekasaṅkhyāvivakṣā । viruddhāvyabhicāryavacanaprasaṅga iti cet vastubalapravṛttaṃ liṅgaṃ pratīṣṭatvādadoṣaḥ । viṣayaś cāsya parastān nivedayiṣyate ॥

[II,6,i]

jñānaṃ punaraliṅgadharmaḥ । kathaṃ liṅgasya lakṣaṇaṃ syāt । kiṃrūpāl liṅgādarthaḥ pratipattavya iti cintāyāṃ pratipatturavisaṃvādakasya rūpamucyate yaddarśanādayaṃ sādhanāsādhane pravivecya tasyeṣṭārthasādhanapratyayāt pravartate । tatra yadasya liṅgasyātmarūpam tal lakṣaṇam na pararūpam pratipattijanmanyupayogamātrāt tallakṣaṇatve 'tiprasaṅgāt । evaṃ hi prameyapuruṣādīnāmapi tallakṣaṇatvaṃ syāt । na hi teṣvapyasatsu liṅgini <II,7> jñānaṃ bhavati । tasmāj jñānamapi na liṅgalakṣaṇameṣṭavyamiti sthitametat — trirūpa eva heturiti ॥

[II,7,i]

pūrvavat phalamiti । yathā pratyakṣe dvidhā phalamuktaṃ viṣayasaṃvittiḥ svasaṃvittiś ca tathehāpi pratyakṣavadavyatiriktamanumānasyādhigamātmakaṃ phalamiti bruvatānumānamapyadhigamasvabhāvamityuktaṃ bhavati ॥

[II,7,ii]

ataḥ pṛcchati — yadi dvayamapītyādi । arthas tu rūpaṃ cātulyametayoriti । tuśabdo 'vadhāraṇārthaḥ — etadeva dvayamatulyam adhigamarūpatā tu tulyeti । nanu cādhigamas tayo rūpam । tac cedabhinnam, tat kimanyadrūpam yaducyate — rūpaṃ cātulyametayoriti । yat tadviṣayasārūpyaṃ pramāṇaṃ vyavasthāpitam tadatulyamityuktam । tathā hi — tat pratyakṣasya spaṣṭam aspaṣṭaṃ tvanumānasya ॥

[II,7,iii]

viṣayo hītyādi । viṣayaśabdenātrālambanaṃ vivakṣitam na tu prāmāṇyasya viṣayaḥ । anumānasyāpi hyavisaṃvādalakṣaṇaṃ prāmāṇyaṃ vastuviṣayameva । tasmādālambanabhedāt pramāṇayorviṣayabhedamāha । kathaṃ punarālambanabhedaḥ । pratibhāsasya bhinnatvāt । na hi tāvekasya vilakṣaṇāvākārau yujyete । bhinna iti cābhinnapratiṣedha eva draṣṭavyaḥ na tu nā<II,8>nāviṣayatā anumānavikalpasya nirviṣayatvāt । tac ca anumānasya sammato yo viṣayaḥ tasya tattvato 'pariniṣpannatvāt ॥

[II,8,i]

tadākāraviśeṣāc ceti । taditi pratyakṣānumānayorviṣayaḥ parāmṛśyate । tasyākāraḥ svabhāvaḥ ākriyate paricchidyata iti kṛtvā । tadākārasya viśeṣo bheda ityarthaḥ । viśeṣagrahaṇaṃ cāviśeṣapratiṣedhapratipādanaparaṃ veditavyam । na tu nānāsvabhāvatānena pratipadyate, sāmānyasya vikalpitatvenāsattvāt । tadetat sūcitaṃ bhavati — yasmāt pratyakṣasya bahirviṣayo 'sti yatas tasya spaṣṭo viṣayapratibhāso bhavati na tvanumānasya yas tu tasyāsphuṭo viṣayākāraḥ sa svabījabalādeva jāyate tasmāt pratyakṣānumānayoryathoktaṃ svarūpaṃ bhinnamiti । atha vā pratyakṣasya svalakṣaṇaṃ sākṣāt spaṣṭasvākārajanakaṃ prameyaṃ svarūpeṇa anumānasya tu tadeva pāramparyeṇāsphuṭaviṣayākārajanakaṃ pararūpeṇa prameyam । pratyakṣasyāpi pararūpeṇetyapare । tadevaṃ yataḥ pratyakṣānumānayorbhinno viṣayaḥ atas tatsvabhāvaviśeṣāt spaṣṭāspaṣṭaviṣayākāratayā svarūpamapi bhinnamiti ॥

<II,9>

{2.2}

[II,9,i]

atha kasmāditi । kiṃ kāraṇaṃ svārthaparārthabhedenānumānameva dvidhā bhidyate na tu pratyakṣamityavadhāraṇena darśayati । etaduktaṃ bhavatisvayaṃ pratyakṣīkṛtasyārthasya parāvabodhanāya yad vacanam tat parārthaṃ pratyakṣaṃ dvitīyaṃ kasmān neṣyata iti ॥

[II,9,ii]

yasmādityādi । anumānasya hi sāmānyaṃ viṣayaḥ । tatra ca yādṛśamanumānamātmanaḥ tādṛśameva parasantāne vācā kriyata iti yuktaṃ tasya dvaividhyam । pratyakṣasya tu svalakṣaṇaṃ viṣayaḥ । na ca tatra yādṛśamātmanaḥ pratyakṣajñānam tādṛk śabdena santānāntare janayituṃ śakyate tasyānirdeśyatvāt । anyathāndhādīnāmapi śabdāt tathāvighameva sphuṭapratibhāsi jñānaṃ syāt । kasmāt tadanirdeśyamityāhagrāhyabhedāditi । pratyakṣasya hyasādhāraṇaṃ grāhyam । na ca tac chakyate nirdeṣṭum tasya pūrvamadṛṣṭatvāt । anumānasya tu tadviparītam । tasmāt tasyaiva grāhyaṃ nirdeśyam na pratyakṣasya ॥

[II,9,iii]

svātmavadityanenaitat sūcayati — pratyakṣānumānayoḥ svarūpaṃ bhinnam । pratyātmavedyametat sarvasya । na cābhinnaviṣayatve svaviṣayākāramanukurvatos tadupapadyate । tasmād yathā tayoḥ svarūpaṃ bhinnam, <II,10> tathā viṣayabhedo 'pi draṣṭavyaḥ । tato nānumānavat pratyakṣasya viṣayo nirdeśya iti ॥

[II,10,i]

anye tvāhuḥ - vṛttabhaṅgabhayādatra yat paścād vaktavyam tat pūrvamuktam । tasmādevamatha grantho vijñeyaḥ — kasmādanumānameva dvidhā bhidyate na pratyakṣamiti pṛṣṭe kāraṇamāha — grāhyabhedādityādi । yadi grāhyabhedādanumānaṃ dvighā bhidyate evaṃ sati pratyakṣamapi dvidhā bhidyetetyāha — svalakṣaṇamanirdeśyamiti । etaduktaṃ bhavati — īdṛśamidaṃ pratyakṣānumānayorgrāhyamiṣyate yatraikaṃ nirdeśyamanyadanirdeśyamiti । tasmādanumānameva dvidhā bhidyate yasya viṣayo vācā parasmai pratipādayituṃ śakyate na tu pratyakṣamiti ॥

[II,10,ii]

nanu cārthas tu rūpaṃ cātulyametayorityanena prāgeva pramāṇayorviṣayabhedaḥ pratipāditas tadbhedāc ca svarūpabhedaḥ । tat kimidamupanyastam — bhinnaṃ hi pratyakṣānumānayoḥ svātmavad grāhyamityādi । pūrvamanyārtho 'yamartha uktaḥ idānīmanyārtha ityadoṣaḥ ॥

[II,10,iii]

yadi cetyādinā svalakṣaṇasyānirdeśyatvaṃ pratipādayati । sa tenaiva śabdenānumeyaḥ syāditi sa eva pratyakṣagrāhyo 'rthas tataḥ śabdāt <II,11> pratīyetetyarthaḥ । na caivam । mā bhūdandhāderapi pratyakṣeṇaiva tasyārthasya darśanamiti । paras tu jāḍyādimaṃ doṣamanavagacchan svayamabhyupagatapramāṇaikaviṣayatvasya dṛṣṭānuvidhāyitāṃ darśayanniṣṭamevaṃ me taditi nanu cetyādinā sūcayati । sparśo hi pratyakṣasyārthaḥ । sa eva ca rūpeṇānumīyata iti manyate । kadāciditi yadā sparśa indriyeṇa na spṛśyate, tadetyarthaḥ । na tu yathā pratyakṣamiti । pratyakṣaṃ hi bhedāntaravimarśavivekena pratiṣṭhitenaiva rūpeṇa sparśaṃ paricchinatti anumānaṃ tu smārtākṛṣṭapūrvānusandhānataḥ — so 'yaṃ mayā pūrvamanena rūpeṇa saha prāgupalabdha iti sparśasāmānyamasparśavyāvṛttam । tad yatheti pūrvadṛṣṭānusandhāne dṛṣṭāntamāha । yathā rūpaṃ na pratyakṣato gṛhyata ityeva svalakṣaṇākāreṇa liṅgaṃ bhavati viśeṣasyānanvayāt api tu sāmānyākāreṇaiva pūrvadṛṣṭānusaṃhitena tathā na sparśaḥ pūrvapratyakṣeṇa gṛhīta ityeva svalakṣaṇato 'numeyaḥ kiṃ tu sāmānyākāreṇaivānumānayogyeneti darśayati ॥

<II,12>

[II,12,i]

kathaṃ dṛṣṭādivyavahāra iti । yadi yathānubhūtamācakṣate evaṃvyavahārā āryā yujyante । tvanmatena tu svalakṣaṇamupalabhyānyadeva kathayatāṃ vyavahārā anāryāḥ syuḥ । tataś cābhyupetabādhā ॥

[II,12,ii]

dṛṣṭamityādinaitat kathayati - darśanādikriyānimittā dṛṣṭādiśabdāḥ । te ca sati svasminnimitte āryaiḥ prayujyante nāsatītyāryā vyavahārā abhyupeyante na tu svalakṣaṇābhidhānāditi nābhyupetabādheti ॥

[II,12,iii]

yat tarhītyādi । śāstravirodhamāha । nanu ca naiva cakṣurvijñānānubhūta eva kṣaṇo manovijñānenānubhūyate । kiṃ tarhi । kṣaṇāntaramityuktaṃ prāk । tat kathamevamuktam । naiṣa doṣaḥ । cakṣurvijñānānubhūtamevārtham iti svalakṣaṇopalakṣaṇaparametat svalakṣaṇameveti yāvat । tulyajātīyatvāc ca pūrvottarayoḥ kṣaṇayorabhedavivakṣayaivamabhihitaṃ syāt । atha vānuśabdo 'yaṃ sahārthe vartate bhūtaśabdo 'pyutpanne । tataś ca cakṣurvijñānena sahotpannamevārthaṃ vijānātītyayamatrārtha ityadoṣaḥ । yadi yat <II,13> tanmanovijñānānubhūtaṃ svalakṣaṇam tadanirdeśyam kathaṃ mano nīlaṃ ca vijānāti nīlamiti cāviṣṭābhilāpaṃ tadeva । tatrāpīti śāstre ।

{2.3}

[II,13,i]

ākārāntaravirdeśyanāmajñatvādityādi । svalakṣaṇākārādākārāntaraṃ sāmānyākāraḥ । tena nirdeśyam na svalakṣaṇena । tasya nāma nīlamitīyaṃ sañjñā । tac ca vijānāti na kevalaṃ svalakṣaṇam । tasmād dvidhā śāstre mana iṣyate ॥

[II,13,ii]

anīlavyudāseneti tamākārāntaraṃ darśayati । vyavahartṝṇāmabhiprāyānurodhādanīlavyudāsenetyuktam । te hi tattvādhyavasāyena vyavaharantītyuktametat । anyathā parasparavyāhatametat syāt । tathā hiyadyākārāntareṇa mano nirdiśati na tarhi tena cakṣurvijñānānubhūtameva nirdiṣṭaṃ bhavati । atha tadeva svalakṣaṇaṃ nirdiśati na nāmākārāntareṇeti ॥

[II,13,iii]

asāmānye 'pīti । apiśabdāt sāmānye 'pyanityatvādau ॥

[II,13,iv]

vāyvādisvabhāva iti । ādiśabdenākāśādayo 'pratyakṣā gṛhyante । yathāheti । kaṇādaḥ । asya sūtrasya sambandhaḥ — kṣitija<II,14>lānanavadagrahaṇāt sparśamātraṃ vāyuriti pareṇākte tatparihārāyāha — adṛṣṭasyāpi liṅgataḥ samadhigamaṃ kariṣyāmaḥ । kiṃ punas tasya liṅgamiti । taducyate — sparśaś ca । na ca dṛṣṭānāṃ sparśa ityadṛṣṭaliṅgo vāyuriti । sparśaś ca samupalabhyate śītoṣṇatvaviśeṣarahitaḥ । caśabdāc chabdadhṛtikampāś ca । nirvṛkṣakṣupe deśe śukaśukāśabdaḥ samupalabhyate tṛṇādināṃ ca dhṛtiḥ । teṣāṃ dravyāntareṇāsati pratibandhe gurutvāt pātaḥ syāt । sthitiś ca viyati lakṣyate । latādīnāṃ ca kampaḥ । na cāyaṃ dṛṣṭānāṃ kṣityādīnām । caśabdān na cādṛṣṭānāmākāśādināma । ato dṛṣṭādṛṣṭeṣvadṛṣṭatvāt sparśaviśeṣo 'dṛṣṭaḥ । so 'sya liṅgamityadṛṣṭaliṅgo vāyuḥ । na cāsau pūrvaṃ dṛṣṭaḥ tatprathamataḥ sparśaviśeṣeṇa grahaṇādityasāmānyaviṣayamanumānam ॥

[II,14,i]

na tatsāmānyasūcanāditi । tacchabdena sparśa eva sambadhyate, na tu vāyuḥ ॥

<II,15>

[II,15,i]

ata evāha — na hi tad vāyvādiṣvityādi । sparśasya sāmānyamāśritatvaṃ guṇotvena sūcyate । yo guṇaḥ sa āśritaḥ gandhavat । guṇaśa ca sparśaḥ । svabhāvaḥ ॥

[II,15,ii]

atha vā tacchabdena vāyureva sambadhyata iti darśayannāha — na vā vāyvādisvabhāveṣvityādi । asyārthaḥ — yo guṇaḥ sa dravyāśritaḥ, gandhavat । guṇaś ca sparśa iti svabhāvaḥ । sparśasya guṇatvād dravyāśritatve 'numite dravyatvamātramarthataḥ sidhyati । tad yathā cakṣurādīnāṃ pārārthye siddhe paro 'pyarthataḥ sidhyatītyabhiprāyaḥ ॥

[II,15,iii]

pariśeṣāditi । pariśeṣasiddhiranumānameva liṅgajatvāditi manyate । yathāhetyādi । nāyaṃ sparśaḥ pṛthivyāḥ gandhādyasahacāritvāt । nāptejasoḥ anuṣṇāśītatvāt । nāpyākāśādīnāmadṛṣṭānām । teṣāṃ hi sparśavattvād ghaṭādīnāṃ tatra pratighātaḥ syāt । na manasaḥ anumeyaguṇatvāt । aṇutvamekatvaṃ cāsyānumeyau guṇau । ayaṃ tu pratyakṣaḥ । na ca nirāśrayo guṇaḥ samasti । tasmāt pariśeṣād vāyorevāyaṃ sparśa ityeṣā pariśeṣasiddhiḥ ॥

<II,16>

[II,16,i]

na tatsattvāsiddheriti । tacchabdena vāyuḥ sambadhyate । yasmādnyeṣāṃ yasyāsambhavaḥ tatra siddhasattāke tasyāstitvaṃ sambhāvyate । yasya tu sattvamevāsiddham kathaṃ tatra pariśeṣāt so 'stīti sambhāvyate । na hi — yadānyena tatra sannihitena puruṣeṇedaṃ kāryaṃ na kṛtamiti sambhāvyate tadā vandhyāsutena pariśeṣāt kṛtametaditi yuktaṃ sambhāvayitum । teṣveva tu kenedaṃ kṛtamiti saṃśayo bhavati ॥

[II,16,ii]

pratiṣedhatulyatvāc ceti । siddhe 'pi tasya sattve pratiṣedhasya tulyatvān na yuktamanumānam । yathaivāyaṃ sparśaḥ pṛthivyādiṣu na dṛṣṭacara iti teṣāṃ na bhavati tathā vāyāvapi prāṅna dṛṣṭa iti tasyāpi mā bhūt । kathaṃ tarhi vāyoḥ pariśeṣasiddhirityāha — siddhe hītyādi । yathotpattimatāṃ ghaṭādīnāṃ sattvaṃ siddham tathā yadi vāyvādīnāṃ jijñāsitānāṃ sattvaṃ siddhaṃ bhavati evaṃ sati hetoḥ siddhatvaṃ labhyate nānyathā । pratiṣedhāsambhave citi । siddhe 'pi teṣāṃ sattve yadi sa dharmaḥ pramāṇena bādhyate 'gnāviva śaityam evamapyasiddha eva hetuḥ syāt viparyayāt tu siddha ityevaṃ yathā hetoḥ siddhatvaṃ janyate tathā darśitam । guṇaviśeṣasambandhāditi । guṇaviśeṣo dharmaviśeṣo hetutvenābhimataḥ । tasya sambandhaḥ sādhyenāvinābhāvaḥ । guṇasāmānyamujjhitveti dharmasāmā<II,17>nyaṃ vyabhicāri hitvā । guṇaviśeṣeṇeti yathoktena sādhyadharmiṇi siddhasattākenānvayavyatirekavatā dharmeṇa । dravyaviśeṣānumānaṃ kriyata iti pariśeṣād vāyuranumīyata ityarthaḥ । tatrāpi sāmānyākāreṇeti veditavyam na tu svarūpeṇa yasmāt prāgevānumānasya svalakṣaṇaviṣayatvaṃ niṣiddham । viśeṣagrahaṇaṃ tu pṛthivyādidravyanirāsārtham । tatrāyaṃ prayogaḥ — yo yataḥ siddhasattākādanyeṣāṃ na sambhāvyate vastudharmas tatra ca pramāṇenābādhitaḥ sa tasya bhavati । tad yathotpattimadbhyaḥ siddhasattākebhyo 'nyeṣāmasambhāvyamānamanityatvaṃ vastudharmas tatra pramāṇenābādhitaṃ bhavati । vāyoḥ siddhasattākādanyeṣāṃ na sambhāvyate 'nuṣṇāśītasparśo vastudharmas tatra ca pramāṇenābādhita iti svabhāvaḥ । evaṃ sparśasya pariśeṣād vāyusambandhitve siddhe vāyuḥ kvacid deśaviśeṣe kālaviśeṣe vā sidhyati । tvanmatena tveṣāṃ pariśeṣasiddhirna bhavatīti darśayannāha — sattvaṃ tvasiddhamityādi । yasmāt sattvamasiddhaṃ tulyaś ca pṛthivyādibhiḥ pratiṣedhaḥ tasmādguṇaviśeṣābhāvaḥ trairūpyavato dharmasyābhāva ityarthaḥ । tato guṇaviśeṣābhāvāt tatra <II,18> kuto 'numānam । naiva । evaṃ tāvad dṛṣṭādṛṣṭebhyaḥ pratiṣedhamabhyupetyānumānābhāva uktaḥ ॥

[II,18,i]

samprati pratiṣedha evāyukta iti darśayannāha — yadyadarśanamātreṇetyādi । mātragrahaṇenopalabdhilakṣaṇaprāptasya yadadarśanam tata evābhāvaḥ sidhyatīti sūcayati । nanūpalabdhilakṣaṇaprāpteḥ sparśasya yukta eva pratiṣedhaḥ । na yuktaḥ dṛśyatatsvabhāvamātrāpratiṣedhāt । pṛthivyādisāmānyaṃ gṛhītvā bhavān pratiṣedhamāha । tatra ca tūlopalapallavādiṣu tadbhāve 'pi sparśabhedadarśanāt kvacid viśeṣasyāpi sambhavāc chaṅkayā bhāvyamiti sarvatrādarśanamātreṇāyuktaḥ pratiṣedhaḥ ॥

[II,18,ii]

adṛṣṭebhyo 'pi na yukta iti darśannāha — na hyadṛṣṭebhya ityādi । hiśabdaḥ samuccaya'vadhāraṇe vā । amurtimatāmanabhighātāditi । abhighātasya vāyaṃ pratiṣedhaḥ syāt tadviparītasya vā vastuno vidhiḥ । yadi pratiṣedhaḥ abhighātasparśaviśeṣayoḥ kāryakāraṇabhāvo vyāpyavyāpakabhāvo vā vācyaḥ yato hetuvyāpakāveva nivartamānau svapratibaddhe kāryavyāpye nivartayataḥ anyathātiprasaṅgāt । kāryakāraṇavyāpyavyāpakabhāvau ca na sidhyataḥ vināpyabhighātena sparśaviśeṣasya bhāvādarthāntaratvāc ca । athāmūrtimatāmanabhighātādityanenānabhi<II,19>ghātākhyaṃ vastvevocyate paryudāsavṛttyā tasya tarhi vyomādhibhiḥ sambandhaḥ sādhyaḥ sparśaviśeṣeṇa ca virodhaḥ । anyathā kathaṃ tadasambaddhamaviruddhaṃ ca tenaitat tatra bādhata atiprasaṅgo vā ॥

[II,19,i]

tatra tāvat sambandho na sidhyati । tathā hi — teṣu tasya vṛttirvā sambandhaḥ syāt tajjanyatā vā । na tāvad vṛttiḥ sidhyati teṣāmatīndriyatvāt । n hyatīndriyeṣu kasyacid vṛttirupalabhyate । na ca vinopalambhenātredaṃ vartata iti śakyate niścetum । nāpi tajjanyatā sidhyati vyatirekāsiddheḥ । na hyanvayamātrāt kāraṇasya sāmarthyaṃ gamyate api tu vyatirekādapi । sa ceha nāsti nityatvāt sarvagatatvāc ca vyomādināṃ tadabhāve tadabhāvāsambhavāt । tadevamanabhighātākhyamākāśādisambandhi vastveva na sidhyati ॥

[II,19,ii]

kutaḥ punas tasya sparśaviśeṣeṇa virodhaḥ । tathā hi — ātapādiṣu ghaṭādināmanabhighāto 'sti । atha ca te sparśavantaḥ । tasmān na tataḥ pratiṣedhaḥ sidhyati ॥

[II,19,iii]

guṇānumeyatvāc ceti । tatpuruṣo 'yam । manasi ca guṇopajanitavyatirekanibandhanā ṣaṣṭhī nānumeyāpekṣā । manaso guṇānāmanumeyatvāditi vākyārthaḥ । guṇasya guṇāpekṣāyā nityatvāt  sāmarthyābhāvadoṣo 'pi nāsti । ayamapyahetuḥ avirodhāt । tathā hi — yathātmano <II,20> vibhutvaṃ nāma guṇo 'numeyaḥ atha ca sukhādayaḥ pratyakṣāḥ tathā manaso 'pyaṇutvamekatvaṃ cānumeyametadguṇadvayaṃ syāt ayaṃ ca sparśaḥ pratyakṣo guṇaḥ syāditi na kaścid virodhaḥ ॥

[II,20,i]

idānīṃ yadatra yuktam tat pratipādayitumāha — kiṃ tarhītyādi । caśabdo 'vadhāraṇārthaḥ । kathaṃ punar — dṛṣṭeṣu ca dṛṣṭatvādityetaduktam, yāvatā sa sparśaviśeṣo dṛṣṭeṣvapi naiva dṛṣṭaḥ ॥

[II,20,ii]

naiṣa doṣaḥ । dṛṣṭeṣu tāvat sparśasāmānyaṃ sambhavadviśeṣaṃ dṛṣṭam । adṛṣṭeṣu tu tasyāpi darśanaṃ nāsti । yo yatra dṛṣṭasāmānyaḥ sa tatra sambhavati । yathāmalakeṣu madhuro rasaḥ । dṛṣṭasāmānyaś ca dṛṣṭeṣu sparśaviśeṣaḥ । atha vā yo yatra dṛṣṭaḥ sa tatra sambhavadviśeṣaḥ । yathāmalakeṣu rasaḥ । dṛṣṭaś ca sparśo dṛṣṭeṣviti svabhāvau । ubhayatra cābādhake satīti viśeṣaṇaṃ draṣṭavyam । vāyvādau tu sadvyavahārapratiṣedhāyānupalambho vācyaḥ । yadyevaṃ niścayena bhavitavyam — atraivāyaṃ sambhavatīti । saṃśayas tu dṛṣṭaḥ । tasmānnāyaṃ dṛṣṭeṣu sambhavatītyata āha — teṣāṃ cetyādi । anekatvāt saṃśayaḥ na tu tatrāsambhavādityarthaḥ ॥

[II,20,iii]

tairapi vāyorānumānikatvaṃ nirastamiti darśayannāha — āptasañjñāvidhānenetyādi । na vāyorānumānikatvamityatrādhyāhāryam । dravyasāmānyānumāne satīti । sparśena guṇena dravyāśritenāsti kimapi <II,21> dravyam yadayamāśrita iti dravyamātrānumānam  tat parityajya । āptasañjñāprāmāṇyāditi । yasmāt kṣīṇadoṣairnavaiva dravyasañjñāvihitāḥ tatra pṛthivyādiṣvaṣṭāsu dravyeṣvaṣṭau sañjñā niveśitāḥ, vāyusañjñaivāvaśiṣyate na cānyad dravyamasti daśamam tasmād yasyāyaṃ sparśaḥ sa vāyurityevaṃ pṛthivyādibhyo 'nyasya daśamāder dravyasya pṛthivyādeś cānyasya pratiṣedhena vāyusattvamavagacchati ॥

{2.4}

[II,21,i]

na bhedasyāpi sambhavāditi । śābdasya pramāṇāntaratvanirākaraṇāya pramāṇāntaravādī tāvaduttaraṃ dāyikaḥ svayaṃ tūttaratra dāsyati । prasiddhivaśeneti । sapakṣavipakṣayoḥ sadasattve śrotuḥ siddhe iti dṛṣṭāntānabhidhānam । dṛṣṭāntagrahaṇamavayavopalakṣaṇārtham avayavānāmanupadeśāditi yāvat । tadetaduktaṃ bhavati — yadanupadiṣṭāvayavam, tadanumānād bhinnam pratyakṣavat । tathā ca śābdamiti svabhāvaḥ ॥

[II,21,ii]

evamapīti । vyabhicāramāha । dṛṣṭāntasyaikasyeti । śeṣāvayavāpekṣayā dṛṣṭāntasyaikatvam na tu dṛṣṭāntāpekṣayā । tataś cāyamarthaḥ — yaddṛṣṭāntasyaivānabhidhānamiti । dvayorveti । vāśabdaś cārthe vartamāno 'nuktasamuccayaṃ karoti trayāṇāṃ caturṇāṃ pañcānāṃ cetyarthaḥ । tena <II,22> yadāpi sādhāraṇaṃ hetuṃ karoti tadāpi svārthānumānenānekānto bhavati । śābdaprasaṅga iti । parasya śābdamanumānād bhinnaṃ pratītam, tena śābdavat prasaṅgaḥ anumānād bhinnatvaprasaṅga ityarthaḥ । yathābhūtaṃ śābdam tathābhūtaṃ tadapi prāpnotīti yāvat । vināpi hi vatinā tadartho gamyata ityuktaprāyam ॥

[II,22,i]

anye tvāhurityādi । śabdo hi svarūpeṇābhinnarūpamevārthaṃ pratyāyayati na tvevaṃ dhūmādayaḥ । na hi dhūmādagniṃ pratiyan pratyāyayanvā dhūmarūpeṇa pratyeti pratyāyayati vā । kathamarthe 'numānamiti । arthasyānekarūpatvāt । tatra kiṃ svarūpeṇa so 'rtho gamyata uta sāmānyarūpeṇa । sarvathaivānupapattiṃ manyate । tathā hi — yadi vṛkṣādayaḥ śabdāḥ sattvādibhiḥ sāmānyākārairvṛkṣādikamarthaṃ pratipādayeyuḥ, sarvaśabdānāmekārthatā prasajyeta sāmānyākārāṇāmanekārthasādhāraṇatvāt । atha viśeṣarūpeṇa tadayuktam asādhāraṇasya rūpasya pratipādayitumaśakyatvāditi sarvathā śabdārthatvābhāvaḥ । vṛkṣaśabdābhidheyo 'nyo 'rthe na bhavatīti । yathaiva tava śabdārtho 'nyāpoḍhaḥ sāmā<II,23>nyam tathā mamāpi । etāvāṃs tu viśeṣaḥ - mayā tac chabdākāroparaktaṃ pratīyata ityabhyupagatamiti darśayati । vṛkṣaśabdābhidheyo yo 'rthaḥ, so 'nyo ghaṭādirna bhavati । anyaśabdārthābhāvenātra vṛkṣaśabdābhidheyo bhāgo lakṣyate । etaduktaṃ bhavati — arthāntaravyāvṛttyupalakṣito yo vastuno bhāgaḥ sa eva vṛkṣaśabdasyārtha iti tenaiva tasya sārūpyāt । na tu sattvādibhiḥ sādhāraṇairākārairasādhāraṇena vā rūpeṇeti manyate ॥

[II,23,i]

anyeṣāṃ pāṭho vṛkṣaśabdābhidheyo 'nyārtho na bhavatīti । vṛkṣaśabdārtho yaḥ sa śabdāntarasyārtho na bhavati । paryāyaśabdānāmekārthatvenānanyatvamevetyabhiprāyaḥ । atrāpi vṛkṣaśabdārthasya śabdāntarānabhidheyatāṃ darśayatā śabdāntarārthavyāvṛttyupalakṣitaṃ vṛkṣatvamātraṃ vṛkṣaśabdasyārtha ityuktaṃ bhavatīti sa evārthaḥ ॥

[II,23,ii]

nanu ca dravyaśabdenāpi śākhādimānarthaḥ pratyāyyate । na cāsau tadrūpaḥ । tataś cāsārupye 'pyabhidheyatvadarśanān na śabdasārūpyeṇārthapratyāyanamityata āha — yadyapītyādi । apiśabdena dravyaśabdo dravyabhedānāṃ vyabhicārādavācaka eva । abhyupetya tūttaramucyata ityarthamāviṣkaroti । rūpāntaramākārāntaram tasyaiva vastunaḥ kaścid bhāgaḥ । tena ca saha dravyaśabdasya sārupyamastyevetyabhiprāyaḥ । tat <II,24> punā rūpāntaramadravyanivṛttyopalakṣyata iti darśayitumidamuktamadravyanivṛttyeti ॥

[II,24,i]

nanu cetyādi । na kevalaṃ dravyaśabdenādravyanivṛttyupalakṣitaṃ vastuno rūpāntaraṃ dravyaśabdasārupyaprāptiyogyaṃ gamyate api tu vṛkṣaśabdenāpi । tathā hi — sāmānādhikaraṇyaṃ dṛśyate — dravyaṃ vṛkṣa iti । na hi bhinnārthayos tadupapadyate । na ca tena saha tasya sārūpyamiṣyate । tataḥ sa eva doṣaḥ asārūpye 'pi śabdārthatvadarśanāt । nābhidhānasya sārūpyeṇārthābhidhānamityabhiprāyaḥ ॥

[II,24,ii]

arthāt na śabdāditi । vṛkṣaśabdārthādevādravyanivṛttyavinābhāvinaḥ sā pratīyate । mūḍhas tu śabdādeva gamyata iti manyate । sāmānādhikaraṇyaṃ tu viśeṣasahitasya viśeṣe vartamānatvāt । na tu vṛkṣaśabdenādravyanivṛttirabhidhīyate । yadi vṛkṣādipadānyevetyādi । subantānyeva padāni yadi śabdanibandhane pramāṇa ucyeran na syād doṣaḥ । tathā hi — teṣāṃ pariniṣpannarūpo 'rtha idaṃ taditi pratyavamarśayogyo buddhau sanniviśata iti tena sahābhedopacāraḥ sambhavati śabdasya । na tu nāmapadānyeva pariniṣpannārthābhidhāyīnyucyante । kiṃ <II,25> tarhi । taṅantānyapi yadāha — ākhyātaśabdairapītyādi । ākhyātaśabdaiḥ pacati paṭhatītyevamādibhiraliṅgāsaṅkhyā pūrvāparībhūtāvayavā pariniṣpannasvarūpā kriyocyate । na ca tathāvidhasyārthasyedaṃ tadityagṛhītasya buddyā śakyo 'bhedopacāraḥ kartum । nāpi pariniṣpannarūpaḥ śabdātmā śādyamānākāratāṃ pratipadyate ॥

[II,25,i]

yeṣāṃ ca vākyameva śabda iti । tenārthasya śabdanāt । yadi vākyameva śabdaḥ padānāmupādānaṃ kimarthamityāha — tadadhigamopāyaś cetyādi । tatsamudāyātmakatvāt yathā varṇāḥ padānāmiti manyate । teṣāṃ nāstītyādi । vākyārtho hi bāhyo vā syāt sādhyasādhanasambandhātmā sādhanaśaktiniveśānugṛhītā niravayavā kriyā vā āntaro va pratibhālakṣaṇaḥ ॥

[II,25,ii]

trayamapi caitadasattvabhūtamidaṃ taditi pratyavamarśātikrāntam । na ca tathābhūtenārthena so 'yamityabhedopacāraḥ śakyaḥ kartumiti ॥

[II,25,iii]

viśeṣaleśamiti । dṛṣṭāntānabhidhānaṃ śabdena cābhedopacāro viśeṣaleśaḥ ॥

<II,26>

[II,26,i]

yadi tarhi na bhidyate tvayā cāgamikatvaṃ vāyvādīnāṃ pratipādayatā svalakṣaṇaviṣayatvaṃ śābdasya pratipāditam evaṃ satyāgamānumānayorabhedāt siddhiṃ svalakṣaṇaviṣayatvamityāha — tatra śabdavinirmuktamityādi । tatreti śāstre śāstranimittamityarthaḥ । etaduktaṃ bhavati — bhavatāṃ svalakṣaṇaviṣayaṃ śāstramityabhyupagamaḥ । tato yadetadamumānaṃ sparśaś ca । na ca dṛṣṭānāṃ sparśa ityādinopanyastam etad yuṣmacchāstrādeva nimittādasvalakṣaṇaviṣayamuktam । āgamikatvaṃ bhavatāmeva prasiddhaṃ bruvatā na tu svaprasiddhimiti kiṃ sandhāyaivamuktamityāha — śabdaminirmuktaṃ liṅgamabhisandhāyeti । śabdenāgamākhyena tyaktametal liṅgaṃ sparśākhyam । tannirapekṣa eva sa yasmād vāyoḥ sattāṃ sādhayati । tadevaṃ tvadabhyupagataśāstravaśādakiñcitkaraṃ liṅgamabhipretya tajjamanumānaṃ mayedamasvalakṣaṇaviṣayamuktam na punaḥ svayamāgamikatvaṃ vāyvādīnāmicchatetyacodyam । evaṃ tarhi śābdamapi yathā svalakṣaṇaviṣayaṃ na bhavati pratipādyatāmityataḥ pratipādayitumāha — śābdamapi tvityādi । sambandhābhāva iti saṅketakāle । śabdārthasambandhā<II,27>bhijño hi saṅketakālānubhūtārthasāmānyameva pratipadyate śabdāt na svalakṣaṇam tasya pūrvamadṛṣṭatvāt । prayogakāle viśeṣaviṣayatvāśaṅkā na bhavatyeva । saṅketakāle tu pratyakṣaṃ svalakṣaṇamiti sambhavati tadviṣayatvāśaṅkā । ataḥ sambandhābhāva ityāha ॥

[II,27,i]

dṛṣṭārthaṃ yatrārthaḥ pratyakṣeṇa dṛśyate adṛṣṭārthaṃ viparyayāt । dṛṣṭārthe sañjñāvyutpattiriti । yathāyaṃ panasa ityatra sambandhavyutpattireva bhavati nānumānam arthasya pratyakṣatvāt । adṛṣṭārthe svargādāvarthavikalpamātramiti । na hi svargādiśabdāḥ svargādīnāṃ saṅketakāle 'nyadā vā svalakṣaṇaṃ buddhāvarpayanti anatīndriyatvaprasaṅgāt । kevalaṃ tatpratipādanābhiprāyaiḥ prayuktāḥ śrotaryapratibhāsamānatatsvabhāvamarthabimbamarpayantyasti kaścit surādhivāsaviśeṣa ityevamādikam । na caivaṃ svalakṣaṇaṃ pratipannaṃ bhavati pratipāditaṃ vā svargādiśravaṇe tadanubhāvināmiva pratibhāsabhedaprasaṅgāt । apratipadyamāno 'pi ca tatsvabhāvaṃ tathābhūta eva vikalpapratibimbe tadadhyavasāyī santuṣyati

<II,28>

[II,28,i]

tathābhūtatvādeva śabdārthapratipatteḥ । atra ca sambandhābhāva ityetannāpekṣyate । kiṃ tu dṛṣṭārtheṣveva । tatra hi dṛṣṭatvād viśeṣasya tasyaiva vācyatāśaṅkyeta । tatas tannivṛttyarthamuktam — sañjñāvyutpattiriti ॥

[II,28,ii]

kathaṃ tarhi tasyānumānatvamiti । api nāmāgamāt puruṣopayoginamarthamatīndriyaṃ niścitya yathārhamanutiṣṭhannāsādayeyamityāgamo mṛgyate । tataś cedarthavikalpamātraṃ bhavati na viśiṣṭārthapratītiḥ, tasyānumānatvameva hīyata ityabhiprāyaḥ । nanu ca yathānāptaprayuktānāṃ śabdānāṃ vivakṣālakṣaṇaṃ yadarthamātraṃ tadvacanādevānumānatvam na tu bāhyasyārthasyābhidhānāt tathāptaprayuktānāmapi syādityata āha — na hītyādi । evaṃ manyate — nāptavacaso vivakṣāmātre prāmāṇyameṣṭavyam, api tu bāhye 'pyarthe । anyathā kas tasyānāptavacanād viśeṣaḥ syāt । tasmānnāptaprayuktaiḥ svargādiśabdairarthamātramucyate । kiṃ tarhi । laukikaśabdāsādhāraṇo bāhyo 'pyartha iti ॥

{2.5}

[II,28,iii]

na svalakṣaṇavacanādāgamānāmanumānatvam । kiṃ tarhi । tathāvidham arthavikalpamātramupajanayatāṃ sāmānyākāreṇārthaprakāśanāt tatra cā<II,29>visaṃvādāditi darśayannāha — āptavādāvisaṃvādasāmānyādityādi । āptavacaso 'tyantaparokṣārthaviṣayasyetareṇa pratyakṣānumānadṛṣṭārthaviṣayeṇāptavacanenāvisaṃvādasāmānyādanumānatvamiti vākyārthaḥ ॥

[II,29,i]

nanu ca śabdānāmartheṣvapratibandhāt puruṣātiśayasya na niścetumaśakyatvādbāhye 'rthe prāmāṇyamevāyuktam । satyametat । ayaṃ punaratrābhiprāyaḥ — nāyaṃ puruṣo 'nāśrityāgamaprāmāṇyamāsituṃ śaktaḥ atyakṣaphalānāṃ keṣāñcinmahānuśaṃsāpāyaśravaṇāt tadbhāve virodhādarśanāc ca । tat sati pravartitavye varamevaṃ pravṛttiriti । ataḥ parīkṣayā prāmāṇyamāha । tatra puruṣārthasya śakyasya ca tadupāyasya yat pratipādanasamartham tac chāstraṃ parīkṣārhamiti tadeva parīkṣyeta anyatrāvadhānasyaivāyuktatvāt । tad yadi na visaṃvādabhāgbhavati pravartamānaḥ śobheta ॥

<II,30>

[II,30,i]

āptavacanaṃ gṛhītvetyādi । āptavacanaṃ gṛhītvāvisaṃvādādhigamahetuṃ tasyānumānatvamuktam । kasmāt punas tasyānumānatvamarthāvisaṃvādatulyatvāditi vyākhyeyam । kaḥ punarasyāvisaṃvādaḥ । pratyakṣābhimatānāṃ tathābhāvo 'tathābhimatānāṃ cāpratyakṣatā । tathānumānaviṣayābhimatānāṃ tathābhāvo 'tathābhūtānāṃ cānanumeyatā । seyaṃ śakyaparicchedāśeṣaviṣayapariśuddhiravisaṃvādaḥ । tatsāmānyamanumīyate pratyakṣānumānāgamye 'pyartha āptavacanatvamupalabhya — yadāptavacanam tadavisaṃvādi tadanyāptavacanavat । āptavacanaṃ cātyantaparokṣaviṣayaṃ kiñcid vacanam । svabhāvaḥ । tataś ca svalakṣaṇamaviṣayīkurvatāmapyāgamānāṃ na tadanyaśabdavad vivakṣāmātre prāmāṇyam । kiṃ tarhi arthe 'pi ॥

[II,30,ii]

atha vānyathāptavacanasyāvisaṃvādād anumānatvamucyate — heyopādeyatadupāyānāṃ tadupadiṣṭānāmavaiparītyamavisaṃvādaḥ । tathāsya puruṣārthopayogino 'nuṣṭhānārhasyāvisaṃvādād viṣayāntare 'pi tathātvopagamo na vipralambhāya anuparodhān niṣprayojanavitathābhidhānavaiphalyāc ca vaktuḥ ॥

<II,31>

[II,31,i]

tadetadagatyobhayathāpyanumānatvamāgamasyopavarṇitam — varamāgamāt pravṛttāvevaṃ pravṛttīriti । na khalvevamanumānamanapāyam anāntarīyakatvādarthaiḥ śabdānāmiti ॥

[II,31,ii]

atra cāptavacanaṃ gṛhītvāvisaṃvādo 'numīyate । anumite tasmin paścāt tata evāvisaṃvādādāptavacaso 'numānatvaṃ bhavati । anumānaśabdaś cātra liṅge vartate anumīyate 'neneti kṛtvānumitikāraṇatvād vā । avisaṃvādaḥ punarāptavacaso 'rthakāryatvāt । tat punaḥ pratipatturabhiprāyānurodhāt na tu vastuvaśāt ॥

[II,31,iii]

tathā hyāhetyanena svamataṃ śāstrāntareṇa saṃsyandayati । āptāḥ pratyakṣataḥ svargādīnāṃ svabhāvaṃ gṛhītvā sañjñāṃ praṇayanti । upalakṣaṇamātraṃ ca sañjñākarma veditavyam । sarvameva hi te 'rthadarśanapūrvakeveva vyāharanti । anyathāptā eva na syuḥ । tasmāt teṣāṃ sarvameva vaco 'visaṃvādi । ataś cānumānamiti ॥

[II,31,iv]

anayā diśeti । pradhānādibhiradṛṣṭasambandhatvāt talliṅgānāmāgamikā eva pradhānādaya iti pūrvānusāreṇa vācyam ॥

<II,32>

[II,32,i]

anumeye 'tha tattulya iti । athaśabdaḥ samuccayārthaḥ tattulye cetyarthaḥ । upalakṣaṇaṃ cānvayasya tattulye saddhāvo veditavyaḥ । yathā kākād dadhi rakṣyatāmityatra kākaḥ sarvasya śvāderupaghātakasya । etaduktaṃ bhavati — anvayaś ca dvitīyaṃ rūpamiti । evaṃ ca śrāvaṇatvasyāpyanityatve hetos trairūpyaṃ pratipāditaṃ bhavati na tvanyathā । na hi tasya tattulye saddhāvo 'sti । anvayas tu vidyate । anvayo hi nāma liṅge liṅgino bhāva eva । sa cāsti śrāvaṇatvasya । tathā hi — yatra śrāvaṇatvam tatrānityatvaṃ bhavatyeva । anyathā śrāvaṇatvameva nopapadyata iti pratipādayiṣyāmaḥ ॥

[II,32,ii]

nāstitāsatītyatrāsacchabdena na kevalaṃ tattulyābhāva ucyate, api tu tato 'nyas tadviruddhaś ca tadākāravivekāditi veditavyam । vyatirekopalakṣaṇaṃ vāsati nāstitvaṃ draṣṭavyam । vyatirekaś ca tṛtīyaṃ rūpamiti vākyārthaḥ ।

<II,33>

[II,33,i]

iha kevalayordharmadharmiṇoḥ siddhatvādanumeyatvaṃ nopapadyate । samudāyo 'pi yāvaddharmo na sidhyati tāvan na sambhavatyeva । na hyasanniviṣṭena buddhau dharmaṇa viśiṣṭo dharmī yujyate । siddhe tu dharmiṇi paścāt samudāyo jāyate । tadā cāsya sādhyatvaṃ nivartate siddhatvāt । tasmādanumeye hetoḥ sattvaṃ na sambhavatyeveti kasyacic codyamāśaṅkyāha — anumeyo hītyādi । atra yadyapi dharmaśabdaḥ sāmānyavācī tathāpi sādhanādhikārād yadarthaṃ sādhanamanviṣyate pratyāsattes tatraiva vartate । kaḥ punarasau । jijñāsito viśeṣalakṣaṇo dharmaḥ । na hyajijñāsite dharmiṇo dharme kaścit prakṣāvān sādhanaṃ pratyāhriyate । tasmāt siddhisattāke dharmiṇi yatrākṛṣṭaṃ sādhanam sa eva jijñāsito dharmo dharmaśabdena pratyāyyate । tena viśiṣṭo 'rthāntarād vyavacchinna ityarthaḥ । tataś cāyamevārtho bhavati — jijñāsitaviśeṣo dharmī iti । tathā hiyo yena jijñāsitena viśiṣṭo bhavati tasyāsau jijñāsito viśeṣo bhavati । samudāyaḥ sādhya ityapi vacanaṃ jijñāsitadharmāpekṣayaiva veditavyam ॥

<II,34>

[II,34,i]

uttarakālasiddhibhājā dharmeṇa pratinirdiśyate dharmaviśiṣṭo dharmīti । na tu liṅgadarśanakāle dharmaviśiṣṭatvamasti asaṃviditatvāddharmasyetyapare । jñāpakasya hetoradhikārāj jñānamarthākṣiptamiti niścityāha — tatra darśanamityādi । tatretyanumeye । pratyakṣata iti dhūmādeḥ । sadhūmaṃ hi pradeśamarthāntaraviviktarūpamasādhāraṇātmanā dṛṣṭavataḥ pratyakṣeṇa tadbalenaiva yathādṛṣṭabhedaviṣayaṃ niścitaṃ sa evāyamiti smārtaṃ liṅgajñānamuttarakālamutpadyate । na ca tat pramāṇam anadhigatārthakriyāyogyavastvanadhigamāt । ādyameva tu pramāṇam ato viparyayāt etallakṣaṇatvāt pramāṇasya । kuta etat । vastvadhiṣṭhānatvāt pramāṇavyavasthāyāḥ । etadapi kutaḥ । arthakriyāyogyaviṣayatvādarthipravṛtteḥ । etena dharmidharmādivikalpasyāprāmāṇyaṃ veditavyam । tataś ca ye codayanti — liṅgādijñānasya pratyakṣānumānānantarbhāvāt pramāṇāntaratvaṃ prāpnotīti te jāḍyamevātmanaḥ khyāpayanti ॥

[II,34,ii]

anumānato veti kṛtakatvādeḥ kādācitkatvādinā liṅgenānumīyamānatvāt । uttarakālamiti pratyekamabhisambadhyate — pratyakṣata uttarakālamanumānato vottarakālamiti । anumānaśabdaś cātra liṅgajñāne vartate । yathoktam — tadetat sākṣāt pāramparyeṇa vānumitikā<II,35>raṇatvādubhayamapyanumānaṃ karaṇaṃ kārakaṃ kṛtveti । dharmasya sāmānyarūpeṇeti । sāmānyarūpagrahaṇamasādhāraṇarūpanirāsārtham tenānumānāsambhavāt । na ca tat pratyakṣādipṛṣṭhabhāvinā viṣayīkartuṃ śakyate jñānena tasya savikalpakatvād vikalpānāṃ ca sāmānyaviṣayatvāt ॥

[II,35,i]

tajjātīye ceti । atrāpi sāmānyarūpeṇeti sambandhanīyam । nanu dharmiviśiṣṭasyānyatra vṛttivirodho 'viśeṣaṇe vā nānumeyadharmatā syāt । na ayogavyavacchedena viśeṣaṇāt yathā caitro dhanurdhara iti । yadi tarhi sādhanadharmasya viśeṣo 'numānānumeyavyavahāraṃ pratyanupayogīti sāmānyameva liṅgaṃ parigṛhyate sādhyadharmasyāpi tadeva grāhyam । na hi tasyāpi viśeṣas tatropayujyate ।  sāmānyasādhane ca siddhasādhyatā syāt । naiṣa doṣaḥ । sāmānyameva sādhyamayogavyavacchedena । na ca siddhasādhanam ayogavyavacchedasyāsiddheḥ ॥

[II,35,ii]

ekadeśagrahaṇena sapakṣāvyāpino 'pi hetutvaṃ darśayati । kuta etaditi । anumeyatattulyayos tulye sadbhāvavacana ekatra sarvatra sadbhāvo 'nyatraikadeśe 'pītyetat kuto hetorlabhyata iti pṛcchati । <II,36> vyavacchedaphalatvād vākyānāmiṣṭataś cāvadhāraṇādetal labhyata ityāha — tattulya evetyādi । anenānyayogavyavacchedenātrāvadhāraṇamāśritam yathā pārtho dhanurdhara iti darśayati । yadyevaṃ sādhyadharmiṇyavṛttiriti cet na anyaniṣedhārthatvāt । tatra vṛttau labdhāyāṃ samuccīyamānāvadhāraṇamanyad vyavacchinatti,
	naraṃ ca nārāyaṇameva cādau svataḥ sutau dvau janayāṃ babhūva
iti yathā ॥

[II,36,i]

na tarhi vaktavyamiti । ata evāvadhāraṇāt tadarthasya gatatvāditi manyate । etat punarityādi । niyamyate 'neneti niyamaḥ । sādharmyavān vaidharmyavāṃś ca prayoga ucyate । prayogavākyena hi pramāṇaṃ prakāśayatā kimayaṃ nitya uta neti pareṣāṃ saṃśayadolārūḍhā buddhiranitya evāyamityarthāntarād vyavacchidyānitya eva vyavasthāpyate । tasmāt prayogo niyamaḥ । tadarthaṃ tṛtīyaṃ rūpaṃ vaktavyam । anvayavyatirekayorniścitavyāptikamekamapi rūpaṃ prayuktamarthād dvitīyaṃ gamayatītyekasyāpi prayogaḥ syāditi । dvirūpaṃ tarhi liṅgaṃ prāptam । na anva<II,37>yavyatirekayoḥ pṛthagrūpatvāt । te tvekenāpi vākyena śakye darśayitumiti prayogasamāsa ucyate na rūpasamāsaḥ । tathā hyuktam — arthāpattyā vānyatareṇobhayapradarśanāditi ॥

[II,37,i]

syādetat — asati nāstitā nopapadyata eva asato 'dhikaraṇatvādyayogāt । śaktiprabhāvitāni hi kārakāṇi asataś ca sarvasāmarthyavirahādityata āha — asatveva nāstiteti । nipāto bhinnakramaḥ । asati nāstitaivetyevaṃ draṣṭavyaḥ । atha vā yathānyāsamevāstu ॥

[II,37,ii]

nanvevaṃ sati sattāvati nāstitā na prāpnoti । naiṣa doṣaḥ iha nāstitāsatīti lakṣaṇavākye 'sati nāstitaivetyavadhāraṇasyeṣṭatvāt । niyamavatī nāstitoktā । tatas tāmadhikṛtyaivamuktam । tadasyāyamarthaḥ — asati nāstitaiva vastupratiṣedharūpā bhavati na tvastitāvidhirūpā vidherasatyayogāt । etat pramāṇaphalam । nānyatreti । anantaramasataḥ prakṛtatvāt tadapekṣayātrānyārtho draṣṭavyaḥ । asato 'nyatra sattāvati na nāstitaiva bhavati tatra vidherapi sambhavāt । anena niyamavatyā nāstitāyāḥ sati pratiṣedhaṃ kurvanniyamarahitā nāstitāstītyamumarthaṃ gamayati । viśiṣṭapratiṣedhena hi tadviparītapratītirbhavati nāstīha phalitaḥ palāśa iti yathā । eṣa dṛṣṭāntaḥ, parasya siddhatvāt । asati hi paro nāstitāṃ necchati na tu sati ॥

<II,38>

[II,38,i]

kiṃ punaḥ kāraṇamasati niyamavatī nāstitā bhavatītyāha — na viruddha iti । itikaraṇo hetau । etad darśayati — yadyasati kaścid vastudharmo vidhīyeta syād doṣaḥ vastudharmasyāsatyasambhavāt । na cātra kiñcid vidhīyate । kiṃ tarhi । pratiṣedhamātraṃ kriyate । na cāsan vandhyāsutādirnāstitāyā viruddhaḥ । tasmāt sā tatra sambhavatīti । yo nāstitāyā na viruddhaḥ tatrāsau sambhavati । tad yathāsati । aviruddhaś cāsanvastudharmapratiṣedhalakṣaṇāyā nāstitāyāḥ । svabhāvaḥ । adhikaraṇādivyavahāras tu na vastunibandhana eva । pareṇāpyetad abhyupetaṃ nāsati nāstiteti bruvāṇenetyabhiprāyaḥ ॥

{2.6}

[II,38,ii]

jñānagrahaṇamityādi । jñānaṃ gṛhyate yena taj jñānagrahaṇam, yatnāntaram । etaduktaṃ bhavati — tathā yatnāntaraṃ kartavyam yathā liṅgaviṣayajñānaṃ labhyate । anyathājñātādapi dhūmāderuddiṣṭadeśaviśeṣe vahnyādāvanumitiḥ syāditi ॥

[II,38,iii]

jñānamapyāttamityādinā sāmarthyākṣiptatvāj jñānasya na tad yatnāntarapratipādyamiti darśayati ॥

<II,39>

[II,39,i]

ekaikadvidvirūpaś cetyādi । ekaikaṃ dvedve ca rūpe yasya sa tathoktaḥ । arthasambandhādatra puṃliṅganirdeśaḥ । arthata iti । vināpi śabdenārthalabdhatāmasyārthasya darśayati ॥

[II,39,ii]

yadi tarhyarthalabdha evāyamarthaḥ kimarthamākhyāyate । arthato 'yamartho mayā pratipādito vināpi śabdenetyevamākhyāyamānenāpyākhyāto bhavati । na cārthalabdhasya punarvacanena pratipādanaṃ phalavat ॥

[II,39,iii]

satyametat tathāpi mandabuddhivyutpādanārthamayamarthalabdho 'pyartha ākhyāyate na tūddhaṭitajñāpekṣayeti । atra codyam — tattulya eva sadbhāva ityanenānvayaḥ pratipādyate । sa ca na vyatirekamantareṇa । nāstitāsatītyanenāpi vyatirekaḥ । so 'pi na vinānvayena । tat kathamevamuktam — tattulye 'sti nāpi tadabhāve nāsti । tadabhāve nāsti na tattulye 'stītyādi । naiṣa doṣaḥ । na hyetadanvayalakṣaṇaṃ vyatirekalakṣaṇaṃ ca prakṛtarūpamadhikṛtyoktam । kiṃ tarhi । sapakṣe sadbhāvamātraṃ vipakṣe ca nāstitvamātraṃ niyamarahitam । chandato 'pi vācāṃ pravṛttiḥ arthas tu parīkṣyaḥ । ayaṃ cātrārtho vivakṣitaḥ — yasyānvayavyatirekau na staḥ sa satyapi pakṣadharmatve na hetuḥ । yasya ca <II,40> pakṣadharmatvaṃ nāsti so 'pi satyapyanvayavyatirekavattve na heturiti । sa cānenāpi prakāreṇa śakyata eva pratipādayitumiti ॥

{2.7}

[II,40,i]

anāsthāvacanaṃ prati mūrtatvānnityaḥ śabda iti vaiśeṣikamatena nityamūrtaparamāṇuvyapekṣayaikarūpaḥ । evaṃ nityaḥ śabdaḥ aprameyatvāditi vipakṣād vyāvṛtterekarūpaḥ । nityaḥ śabdaḥ amūrtatvāditi dvirūpaḥ sādhāraṇaḥ । nityaḥ śabdaḥ śrāvaṇatvādityasādhāraṇo 'yaṃ dvirūpaḥ yadi śabdatvaṃ nityaṃ nābhyupeyate । anityaḥ śabdaḥ cākṣuṣatvāditi dvirūpo 'yamasiddhaḥ yadi jātayaś cakṣurgrāhyā neṣyante ॥

[II,40,ii]

arūpo 'pyasti । tad yathā nityaḥ śabdaḥ cākṣuṣatvādityevamādikaḥ । sa tvanayaiva diśā gamyata iti vṛttau noktaḥ । sūtre tv ekaikadvidvirūpaś cetyatra caśabdas tatsamuccayārtho draṣṭavyaḥ । anye tvāhuḥ - arūpo nopanyastaḥ liṅgābhāsatvābhāvāt । yatra hi kaścidrūpaikadeśo 'sti sa tadvadābhāsamāno buddhiṃ viparyāsayatīti sa evātrocyata iti ॥

<II,41>

{2.8}

[II,41,i]

anumeyo hi dharmaviśiṣṭo dharmī ityuktam । ye tvanyathecchanti, tanmataṃ nirākartumupanyasyati — atra tvityādi । avyabhicārata iti hetuḥ । yena yasyāvyabhicāro na kathyate na tat tasya sādhyam । tad yathā dhūmasya jalam । na ca sādhyadharmeṇa hetoravyabhicāro na kathyata iti vyatirekiṇaṃ svabhāvaṃ manyante ॥

[II,41,ii]

siddhatvāditi । yat siddham na tat sādhyam uṣṇo 'gniriti yathā । siddhau ca kevalau dharmadharmiṇāviti svabhāvaviruddhamāha ॥

{2.9}

[II,41,iii]

liṅgaṃ dharme tu siddhaṃ cediti । yo hi kevalaṃ dharmaṃ sādhyamicchati, tenāvaśyaṃ tatraiva liṅgaṃ draṣṭavyam । anyathā taṃ na pratyāyayet । na hyanyatra viditaṃ liṅgamanyaṃ pratyāyayati mā bhūdatiprasaṅga iti । tataś ca liṅgagrahaṇakāla eva liṅgino gatatvāt kimaparamanumīyeta yadarthaṃ sambandhaḥ smaryeta ॥

[II,41,iv]

athāgnisambaddhe deśa iti sambaddhagrahaṇamatiprasaṅgaparihārāya । sa eva deśo 'gnimattvena kiṃ neṣyata ityevaśrutiḥ kevalasya dharmasya <II,42> sādhyatvavyavacchedāya । evaṃ kevalo dharmaḥ sādhyatvena yujyate yadi dharmī nāsyadhāratveneṣyate । anyathā yatra dharmiṇi liṅgamupalabhyate, tatrādhāra āśrīyamāṇe samudāya eva sādhyaḥ syāt । tataḥ sa evaiṣṭavyaḥ । niyogataś caitadevamabhyupeyam । dharmamātre hi sādhye sattāsya sādhyā syāt । tac cāyuktam tasyāḥ siddhitvāt yadāha — na hyagnisattā na pratīteti । tadanena — yat siddhim na tat sādhyamityādikaṃ pūrvoktaṃ svabhāvaviruddhamāha ॥

{2.10}

[II,42,i]

sambandhe 'pi dvayaṃ nāstīti । dvayaṃ sādhyadharmaḥ sādhanadharmaś ca । na hyagneḥ pradeśasya ca saṃyogalakṣaṇe sambandhe vahnidhūmau vidyete । yadi tatra dvayaṃ nāsti kimiti tasya sādhyatvaṃ na bhavatītyāha — evaṃ ca kriyata ityādi । anumānakāle hi yatratatraśabdābhyāmanumeyaparāmarśibhyāmanumānaṃ kriyate । atra yadi pradeśaḥ sādhyaḥ syāt yujyeta tābhyāṃ tasya pratyavamarśaḥ । anyathāgnidhūmau svaśabdena nirdiṣṭau pradeśo 'pi nānumeyaḥ । sambandhe 'pi dvayaṃ nāstīti nirviṣayau tau syātām । tadanena — yatrāgnidhūmau na staḥ na sa dhūmenānumeyaḥ jalavat — na staś cāgnidhūmau sambandha iti viruddhavyāptamāha ॥

<II,43>

[II,43,i]

ṣaṣṭhī śrūyeteti । sambandhavivakṣāyāṃ hyagniśabdaḥ ṣaṣṭhyantaḥ syāt, yathāgneruṣṇaḥ sparśa ityatra । prathamāntas tu śrūyate 'gniratreti । tato ganyate — nātra sambandho vivakṣita iti । nanu ca svārthānumānādhikāro 'yam । tatra kaḥ prasaṅgaḥ ṣaṣṭhyāḥ । naiṣa doṣaḥ । ṣaṣṭhīśravaṇābhāvena parārthānumāne sphuṭamupalabhya sambandhābhāvaṃ svārthānumāne 'pi pratipādayati । tadetaduktaṃ bhavati — yatrāgniśabdaḥ prathāmāntaḥ na tatra sambandhasya pratiyogino vivakṣā । tad yathā sambandhāvivakṣāyāṃ prayukte 'gniśabde । prathamāntaś cāgniratretyatrāgniśabda iti kāryaviruddhaḥ ॥

[II,43,ii]

syādetat — abhikaraṇavibhaktyaiva sambandha uktaḥ । tat kutaḥ ṣaṣṭhīprasaṅga iti । yadā tarhyanityaḥ śabda iti prathamāntayoreva dharmadharmiṇoḥ prayogaḥ tadā kā kalpanā । na cāgniratretyukte ādhārādheyabhāvaḥ sādhyatvena pratīyate । kiṃ tarhi । agnireva । tasyāpi ca sambaddhasya pradeśe sādhyamānatvāt sa eva samudāyaḥ sādhya ityāpannam ॥

[II,43,iii]

avācyaḥ svadharmeṇeti sambandhanaṃ hi sambandha iti bhāvarūpeṇa sambandhaśabdenābhidhānāt । bhāvaś cānyena sambandhinā yujyata iti <II,44> sambandhyantarākāṅkṣā jāyate — kasya sambandha iti । tataś ca sambandhyeva sa bhavatīti na svarūpeṇa sambandho 'bhidhīyate । na caivamanumeya ityabhyupetabādhāmāha । pakṣavacanasya hi sādhanatvamicchatābhyupetamanumeyasya vācyatvam । tat sambandhānumeyatve hīyate ॥

[II,44,i]

yadi śabdavācyo na bhavati kathaṃ tarhi pratīyata ityāha — arthagṛhītaḥ syāditi । agniratretyagnyadhikaraṇabhāvena pradeśaḥ śabdena pratyāyyate । sati cāgnisaṃyogitve pradeśasyādhikaraṇasaktiḥ । ataḥ saiva pratīyamānā nāntarīyakatvāt saṃyogaṃ gamayatītyarthagṛhīta ityucyate adhikaraṇaśaktisvakāryonnīyamānatvāt ॥

[II,44,ii]

nanvevamanumeya eva syāt । dhūmādiliṅgasādhyātātivṛttis tasya vivakṣitā nāśeṣaliṅgisādhyatātivṛttirityavirodhaḥ । yadapyuktam — kāryānumeyaḥ sambandha iti tadapi svakāryānumeyatvāduktam na tu dhūmādiliṅgānumeyatvāt । etaduktaṃ bhavati — yadi nāma sambandho 'sti, svakāryeṇaivānumīyate na tvanyena dhūmādineti । yadāha — na tu dhūmenānumīyata iti । pūrvebhyo hetubhya iti । sambandhe 'pi dvayaṃ nāsti, ṣaṣṭhī śrūyeta tadvati avācya ityetebhyaḥ ॥

<II,45>

[II,45,i]

na cāsau liṅgasaṅgata iti nāvinābhāvalakṣaṇena sambandhena liṅgena sambaddha ityarthaḥ । yasya yenāvinābhāvitvaṃ na pradarśyate na sa tenānumīyate yathā dhūmena jalam । na pradarśyate ca sambandhena dhūmasyāvinābhāvitvam । viruddhavyāptaḥ । apradarśanaṃ tu arthāntarasya tadakāryatvenāvinābhāvasyāsattvāt । naiṣa ityādinānekāntamāha ॥

{2.11}

[II,45,ii]

anyatreti sāmānyena sarvatra mahānasādau । sa kimarthaṃ pradarśyate । yatra pradeśādāvagnyādiḥ sādhayitumiṣṭaḥ tatra prasiddhaṃ dhūmādiliṅgaṃ yena dharmeṇa tadavinābhūtamanalādinā tatsambaddhaṃ pradeśādikaṃ dharmiṇaṃ gamayiṣyatītyevamartham ॥

[II,45,iii]

yas tvanyatreti dhūmavatpradeśasāmānye । so 'nyatretyādi । ayamanyatraśabdo dharmiṇi sādhye pradeśādau vartate । dhūmamātradarśane 'pīti । mātraśabdo 'gnidarśanavyavacchedārthaḥ agnāvadṛṣṭe 'pītyarthaḥ । atha vā mātraśabdenedaṃ darśayati — vināpi dharmiṇānugamadarśaneneti ॥

[II,45,iv]

eṣa samāsārthaḥ — dharmaviśiṣṭasya dharmiṇo 'numeyatve 'pi yo 'gninā dhūmasyāvinābhāvo mahānasādau pradarśyate sa upāya eva pradeśasyāgnimattvaprasādhanāyeti kṛtvā । tathā hi — yatra dhūmaḥ tatrāgniriti niścayādanyatra dhūmamātraṃ dṛṣṭvā deśamagnimantaṃ pratipadyate । tato dharmeṇāvinābhāvitvamavaśyaṃ pradarśayitavyamiti । dharmiṇā tu viśeṣeṇa vāvi<II,46>nābhāvaḥ pradarśyeta sāmānyena vā । tatra na tāvad viśeṣeṇa pradarśayitavyaḥ anyatra tasyābhāvitvenāśakyatvāt yadāha — anyathā hītyādi । dharmisāmānyena tu sambhavatyavinābhāvaḥ sa ca tena pradarśitaḥ yadāha — ādhārasāmānyena tvityādi । ādheyenāvinābhāvitve darśyamāna ādhāreṇāpi darśitaṃ bhavati ādheyatantratvādādhārasya ॥

[II,46,i]

atha vā yatra dhūmaḥ tatrāgniriti nānena dhūmasyāgnimātreṇāvinābhāvitvaṃ kathyate । kiṃ tarhi । ādhārasāmānyaviśiṣṭena । tasmādādhārasāmānyenāpi tad darśitameva । sambandhena tu sarvathāvinābhāvitvasyādarśanamevetīdamuktam — viṣama upanyāsa iti । tadevaṃ sāmānyenāpyavinābhāvitvāpradarśanaṃ heturabhimatam । na ca tasya vipakṣe vṛttiriti nānekāntaḥ ॥

{2.12}

[II,46,ii]

dharme 'pi tu vicāro 'nya iti । pūrvamanumeyagato vicāra uktaḥ, idānīṃ tu sādhyadharmagato vicāraḥ । liṅgataś ca pradarśyate । tuśabdo vicārasya sambhavaṃ dyotayati । sa punarvicāro yāveva liṅgaliṅginau dharmivadanekadharmakau yathāgnidhūmau tatraiva pratyāyyapratyāyakāṃśanirūpa<II,47>ṇāya bhavati na tu kṛtakatvānityatvādau । tatrānekadharmakatvāsambhavāt kenāṃśena gamyagamakabhāva ityāśaṅkā na sambhavatyeva ॥

[II,47,i]

anubaddhasya vicchedamiti । anubadhnātītyanubaddhaḥ । yoṃ'śo vahnimanugacchati dravyatvādi tasyānyato vipakṣād vicchedaṃ vyāvṛttiṃ gamayati । ke punarviśeṣā anubaddhā ityāha — yān antarenāgnirna bhavatīti । nanu ca dhūmasya sūcakatvād yān antareṇa dhūmo na bhavatīti vaktavyam । tat kimityevamāha । ayamevārtho 'nena prakāreṇa kathyata ityadoṣaḥ । tathā hi — yānantareṇāgnirna bhavati dhūmo 'pi tairvinā na bhavatyeva ॥

[II,47,ii]

atha vā ye tvanubaddhā iti dhūmasyaivānubaddhā iti yojyam । dhūmameva ye 'nubadhnanti tāneva darśayitumāha — yānantareṇetyādi । ta eva hi dhūmamanubadhnanti yānantareṇāgnirna bhavati । anubaddhānāmanyato vyāvṛttiṃ gamayatītyatrodāharaṇamāha — yathāgneranagninivṛttimātramiti । kasmānnivṛttimātraṃ pratyāyayati na viśeṣamityāha — svasambandhānurūpyādityādi । kāraṇaheturayam na liṅgam । tathā hyasāviti tatsambandhānurūpyamāha । sarvatrānagnau na dṛṣṭa ityanena vyatirekasya prādhānyaṃ vipakṣe sarvatrādarśanena khyāpayati । anyatrāpi ca dṛṣṭa iti । apiśabdena kvacin na dṛṣṭo 'pīti dyotayannanvayasyāprādhānyam । tadevaṃ yasmādanvayopasarjano vyatirekapradhānaḥ sambandhaḥ sa ca <II,48> sāmānyenaiva sambhavati na viśeṣeṇa tasmāt tadānurūpyād vyatirekamukhenāgnirevātrānagnirna bhavatītyanagninivṛttimātraṃ pratipādayati, na viśeṣam । yathā cāgnitvena sambandhaḥ tathā dravyatvaguṇitvādibhirapīti । teṣāmapyadravyatvādinivṛttimeva pratipādayati ॥

{2.13}

[II,48,i]

vyāvṛttimukhena heturgamayatītyatra hetvantaramāha — guṇatvagandhasaurabhyatadviśeṣairityādi । ekavṛddhyetyekaikavṛddhyetyarthaḥ । guṇatvenādravyāditi । dravyamidam guṇatvāditi guṇatvenādravyavyavaccheda utpalādau kriyate । tathā hi — tat sarvatrādravye na dṛṣṭam dravye dṛṣṭam । tatrādravyavyavacchede prathamenāstyekavṛddhiḥ yadapekṣayā gandhenaikavṛddhyā vyavacchedaḥ kriyate । tatpradarśanārthaṃ tu guṇatvenādravyādityuktam । ata eva ca guṇatvasyāpyekavṛddhyā vyavacchedakaraṇaṃ pratyaṅgabhāvo 'sti । yadi hi tenādravyavyavacchedo vidhīyate evaṃ gandhenaikavṛddhyā vyavacchedaḥ kriyate nānyathā । evaṃ ca śloke dvandvasamāsāntaḥ pātitvaṃ guṇatvaśabdasyāviruddhaṃ bhavati tulyakakṣyatvāt padāntaraiḥ । gandhatve<II,49>nāpārthivādadravyāc ceti । pārthivamidaṃ dravyaṃ ca gandhatvādityapārthivādadravyāc ca vyavacchedaḥ kriyate । saurabhyeṇāsurabhisādhāraṇāditi । gandhavadetat saurabhyāditi saurabhyeṇa pūrvakābhyāmasurabhisādhāraṇāc ca vyavacchedaḥ kriyate । surabhergandhaviśeṣasya sādhāraṇaṃ sāmānyaṃ surabhisādhāraṇam gandhatvamātramiha vivakṣitam । avidyamānaṃ surabhisādhāraṇaṃ yasya tat tathoktam nirgandhamityarthaḥ । surabhiviśeṣa utpalādigandhaviśeṣaḥ । tadevamadravyādivyavaccheda ekaikavṛddhyotpalādiṣu guṇatvādibhiḥ kriyamāṇo dṛṣṭaḥ ॥

{2.14}

[II,49,i]

sa kathaṃ yujyate yadi vipakṣavyāvṛttimukhena hetuḥ pratyāyayati, nānyathā dṛṣṭavat । vidhimukhena hi sarveṣu sarveṣāṃ darśanasyāviśiṣṭatvāt tulyā pratītiḥ syāt । tasmād vyāvṛttidvāreṇaiva heturgamayatītyabhyupeyam । ye tu tan necchanti tān pratyāha — dṛṣṭavadityādi । dṛṣṭena tulyaṃ dṛṣṭavat yathā pūrvaṃ sambandhakāle liṅgam upalabdham tathā yadi prakāśayedityarthaḥ । vidhimukhena — agniratra bhavatīti na vyā<II,50>vṛttimukhena — agnirevātra nānagniriti । evaṃ sarvatrādarśanān na syāt prakāśanamiti jñeyam prakāśayediti prakrāntatvāt ॥

[II,50,i]

yadi hi yathāgnau dṛṣṭa ityādi । yadyevamabhyupagacched vidhivādīyasmād vahnāveva dhūmo dṛṣṭaḥ nāgnyabhāve tasmādgamayatīti evaṃ sati pratiṣedhadvārakameva prakāśanaṃ syāt । tasmāt tenaivamabhyupeyamyasmādagnau dṛṣṭa eva na tvadṛṣṭaḥ tasmāt sa taṃ gamayatīti । tataś ca naiva prakāśayet । na hi sarvatra so 'gnau dṛṣṭaḥ digdaśādibhinne sarvatra vahnau darśanāsambhavāt ॥

[II,50,ii]

yadi ceti doṣāntaramāha । yadā hi dhūmo 'gnau dṛśyate tadā dīptādīnāṃ viśeṣāṇāmanyatamena yukta eva dṛśyate । tataś ca tānapi prakāśayet । na caivam । tasmān na darśanamātramanumeyapratipattihetuḥ, satyapi tasmin tadabhavāditi । nanu pratiṣedhavādino 'pi darśanamiṣṭameva । tathā hi — kāryatvenāvinābhāvitvāddhūmo hutabhujo hetuḥ । kāryakāraṇabhāvaś ca darśanādarśanābhyāṃ sahitābhyāṃ sidhyati na kevalādadarśanādityāha — yatastvityādi । etad darśayati — yasmāddhūmo 'gniṃ <II,51> sāmānyarūpeṇaiva prakāśayati na viśeṣarūpeṇa dīptādinā tasmāt kāryakāraṇabhāvasiddhaye vidhināpi tadevāsya rūpaṃ dṛṣṭamiti gamyate, na viśeṣarūpam kāryakāraṇavyavahārasiddhihetutvenetyabhiprayaḥ । na hi dīptādiviśeṣadarśanaṃ kāryakāraṇavyavahārasiddhihetuḥ tadabhāve 'pi dhūmasya darśanāt । aṃśena janyajanakabhāva iti cet na tajjanyaviśeṣagrahaṇe 'bhimatatvāt sarvathā janyajanakabhāvasya । aviśiṣṭasāmānyagrahaṇe vyabhicārānneṣyate ॥

{2.15}

[II,51,i]

syādetat — sāmānyavastvekameva vyaktiṣu tadvyatiriktamavyatiriktaṃ vāsti । tasya ca prativyakti sarvātmanā parisamāptatvādekasyāmevāgnivyaktau darśanopapattiḥ । tasmāt sarvatrādarśanān na syāt prakāśanamityayuktametadityāha — sāmānyaṃ yadyapītyādi । yadyapītyanena nāstyeva tat । abhyupetya tu doṣa ucyata ityetad darśayati ॥

[II,51,ii]

na tāvadagnitvamastīti । yadi vyakteranyat sāmānyaṃ syāt, bhedena buddhau pratibhāseta na ca pratibhāsate । tasmāt svabhāvānupalambhatiraskṛtasattākaṃ nāstyeva tat । athānanyat evamapi vyaktivat tat sāmānyameva na syāt । tathāpyabhyupagamya taddarśanāsambhavaṃ prati<II,52>pādayitumāha — satyapi tasminnityādi । yadanekāśrayasādhāraṇamagṛhītasakalāśrayam na tad draṣṭuṃ śakyam yathāgṛhītasakalāśrayaṃ dvitvādi । tathā cāgnitvam । vyāpakaviruddhaḥ । nāpi sādṛśyasyeti । āśrayādavyatirekitvāt sādṛśyaṃ pṛthagupanyastam । atrāpyayameva prayogo vācyaḥ । athaikāśrayagrahaṇe 'pi samastaṃ gṛhyate evaṃ sati tasya pratyekaṃ sarvātmanā parisamāptatvādguṇavadanekatvaṃ syāt । na hyayaṃ sambhavo 'sti — yadekatra sarvātmanā parisamāptam tadanyatrāpīti । yadanekatra pratyekaṃ sarvātmanā parisamāptam tadanekam guṇavat । tathā ca sāmānyam । svabhāvaḥ prasaṅgaḥ । avayavino 'pyanenaiva pratiṣedhān nānekāntaḥ । anekatvāc ca tat sāmānyameva na syāt, āśrayavat । sāmānyaṃ hyekamiṣyate ॥

{2.16}

[II,52,i]

tathetyādinā prākpratijñāte liṅge vicāraṃ darśayati । aṅgyate gamyate 'numeyamanenetyaṅgaṃ liṅgamucyate । nātivartata iti na vyabhicaratītyarthaḥ । anekadharmāpīti sāmānyaviśeṣadharmaiḥ ॥

[II,52,ii]

dhūmatvapāṇḍutvādineti । pāṇḍutvamiha dhūmasambandhyeva vivakṣitam na tu dadhiśarādivṛtti tasya vyabhicārāt । dravyatvādayo 'pi tarhi yadā dhūmopādhayo gṛhyante tadā tairapi kimiti na pratyāyayati । <II,53> pratyāyayatyeva nātrānyathābhāvaḥ । aviśiṣṭasāmānyagrahaṇaṃ tvabhisandhāyedmuktam — na dravyatvādibhiriti । dhūmatvapāṇḍutvādineti । ādiśabdena kaṭukatvādayo viśiṣṭā gṛhyante ॥

{2.17}

[II,53,i]

uktamevārthaṃ saṅgrahaślokābhyāṃ saṅgṛhṇāti sukhapratipattaye — gamyante liṅgatas te 'pīti । te 'pyanubandhino dravyatvādayo gamyante nāgnitvādika eva dharmaḥ yas tadānīṃ boddhumiṣṭa ityapiśabdasyārthaḥ । vyabhicāriṇa iti liṅgāt । dīptādiviśeṣāpekṣayā tasya vyabhicāritvam ॥

{2.18}

[II,53,ii]

liṅgānubandhinas tvarthā ityaviśiṣṭā dravyatvādayaḥ sāmānyadharmāḥ । viśiṣṭās tviti dhūmatvādayaḥ । te cāviśiṣṭadravyatvādisāmānyāpekṣayā viśeṣā ityucyante na tvasādhāraṇarūpāpekṣayā ॥

{2.19}

[II,53,iii]

nanu dvigatatvāditi । sambandhaḥ sarva eva dviṣṭhaḥ । tasya ca sambandhinoraviśeṣeṇa vṛttiḥ । tataś ca yathāyaṃ saṃyogitve saṃyoginornāsti viśeṣaḥ tathā liṅgaliṅginorapi na syāt । evaṃ ca liṅgasāmānyamapi gamakaṃ syāl liṅgiviśeṣo 'pi ca gamyaḥ syāt sambandhasyāviśe<II,54>ṣāditi । yāvekasambandhāśrayau tāvabhinnadharmāṇau saṃyogivat । tathā ca liṅgaliṅginau । svabhāvapratirūpakaḥ ॥

[II,54,i]

sambandho yadyapi dviṣṭha iti । naiva sambandho dviṣṭhaḥ । tathā hi — avinābhāvitvaṃ sambandhaḥ । tac ca liṅga eva vartate na liṅgini । abhyupetya tu dviṣṭhatvaṃ sāhabhāvye satyuttaramucyata iti darśayati । ādhārādheyavaditi । ādhārādheyayoriva vṛttis tasya liṅgaliṅgisambandhasya na tu saṃyoginoriva ॥

[II,54,ii]

na kadācidādhāra ityādi । ādheyasya dharma ādhārāyattasthititvam । ādhārasya dharma ādheyasthāpanam । ādhārādheyayorekasambandhāśrayatve 'pi nābhinnadharmatvamityanaikāntikatvamāha । tathā na kadācidityādi । na liṅgiliṅge parasparadharmake bhavata ityarthaḥ । saṃyogī tvityādinā saṃyogibhyāṃ liṅgaliṅginorvisadṛśatvamāha ॥

{2.20}

[II,54,iii]

tathā hītyādinaikasambandhāśrayatvasyāsiddhatāmudbhāvayan pūrvoktameva gamyagamakabhāvaṃ samarthayate । tathā hi — liṅgaliṅginoravinābhāvaḥ sa<II,55>mbandhaḥ । sa ca liṅga eva vartate na liṅginītyamunāvadhāraṇadvayena pratipādyate । kathaṃ kṛtvā । yasmāl liṅge liṅgī bhavatyeveti ॥

[II,55,i]

kathamavadhāraṇaṃ yujyate । yadi — yatra yatra liṅgam tatra tatra liṅgī bhavati । liṅginas tvanyatra vṛttiranena na pratiṣidhyate liṅge tadabhāvamātravyavacchedaphalatvādavadhāraṇasya । tataś ca liṅgini nāvinābhāvitvaṃ vartata ityuktaṃ bhavati liṅgādanyatrāpi tadbhāvasūcanāt । yathāgnitvaṃ dhūme bhavatyeva tathā dravyatvādayo 'pi । tasmāt teṣāmapi dhūmo gamakaḥ na tu dīptādīnām । na hi te dhūme bhavantyeva yadāha — tasmād yuktamityādi । liṅginyevetarat punarityanenāpi liṅga evāvinābhāvaḥ pravartata iti sūcayati liṅgino 'nyatra liṅgaṃ na bhavatītyarthagateḥ । liṅginas tu liṅgādanyatra bhāvo na pratiṣidhyate । yathā ca dhūmatvamagnau bhavatyeva tathā pāṇḍutvādayo 'pi viśeṣāḥ । tasmāt te 'pi gamakāḥ, na tu dravyatvādayaḥ । na hi te 'gnau bhavantyeva yadāha — tasmād yuktamityādi । evaṃ hītyādinottarārdhaṃ vivṛṇoti ॥

<II,56>

[II,56,i]

nanu pūrvaṃ liṅgasya liṅgini sadbhāva uktaḥ tattulye sadbhāva iti vacanāt । iha tu liṅgino liṅge sadbhava ucyate liṅge liṅgī bhavatyeveti vacanāt । tat kathaṃ na virodhaḥ । naiṣa doṣaḥ । liṅgaliṅginorekādhikaraṇatve yathā liṅge liṅgī bhavati evaṃ liṅgamapītaratra । kevalamavadhāraṇavaiparītyena liṅga eva sambandho vartata iti pratipādanāyedamucyate । yadi tarhi liṅga eva vartate kathaṃ sambandho liṅgaliṅginorityuktam । liṅga eva vartamāno 'pyasau liṅginaṃ pratiyoginamapekṣya vartata ityevamuktam na tu dviṣṭhatvādityadoṣaḥ ॥

{2.21}

[II,56,ii]

nanu cetyādinā yaduktam — niyamasya viparyāse sambandho liṅgaliṅginoriti tad vighaṭayan liṅginyapyavinābhāvo vartata iti darśayati ॥

[II,56,iii]

kāmamityādinā yadyapi liṅgamapi kiñcil liṅgini bhavatyeva tathāpi liṅgirūpeṇaiva । evaṃ ca kṛtakatvasādhyāpekṣayā hetubhūta evānityatve 'vinābhāvo vartata iti darśayan svapakṣameva sthāpayati । liṅgamapi vyāpīti । vyāpnotīti vyāpi । liṅginītyanityatve । yat tadvyāpitvam tal liṅgiviṣayamiti liṅgini vyāpītyuktam । tad <II,57> yathākṣeṣu dhūrta iti । aṅgi tu tat tato vyāpitvāditi । anityatve bhāva eva kṛtakatvasya vyāpitvam । tato vyāpitvāt kṛtakatvaṃ gamyameva bhavati na gamakam । kiṃvadityāha — goviṣāṇavaditi । yathā viṣāṇaṃ gorvyāpitvādgavāpekṣayā gamyameva sampadyate na tu gamakam, tadvaditi । yo yatra bhavatyeva sa tasya gamakaḥ । yathā gotvaṃ viṣāṇitvasya । bhavatyeva ca kṛtakatvamanityatve । svabhāvaḥ ॥

{2.22}

[II,57,i]

kiṃ kāraṇamiti vyāptimasambhāvayan pṛcchati । pratiṣedhyāpracāreṇetyādi । pratiṣedhyaḥ sādhyavipakṣaḥ । tatra hetorapracāro 'bhāvaḥ । tena liṅgasya yā vyāptiḥ sāpekṣyata āśrīyate tasyā eva gamakatvahetutvāt । tasmāl liṅgasya liṅgiviṣayā yā vyāptiḥ sā vidyamānāpyakāraṇam gamakatvasya na nimittamityarthaḥ ॥

[II,57,ii]

kṛtakatvasyetyādi । yadyapi sakalānityatvavyāpi kṛtakatvam, tathāpi na tena vyāpitvena tasya gamakatvam api tu nityatvapratiṣedhena । nityatve pratiṣedho 'pracāraḥ । tenaiva gamakatvam । na hi vipakṣādavyāvṛtto hetuḥ sādhyaṃ gamayati prameyatvavat । tathānityatva<II,58>syetyādi । yadā kṛtakatvasiddhaye 'nityatvaṃ hetutvenopādīyate tadāpyanityatvasyāśeṣakṛtakatvavyāpitve 'pi na tena vyāpitvena gamakatvam । kiṃ tarhi । akṛtakatvapratiṣedhena akṛtakatve vipakṣe 'bhāvenetyarthaḥ । tadevaṃ yataḥ svasādhyavipakṣavyāvṛttyā hetorgamakatvaṃ bhavati nānyathā, tasmād yadanityārthe kṛtakatvasya vyāpitvam tenākṛtakatvānavakāśād anityatvasyākṛtakatve 'navakāśādanavasthitatvādasambhavāc cānityatvena kṛtakatvasyākṛtakatvapratiṣedhenākṛtavyavacchedena gamyataiva syāt । akṛtakatvapratiṣedheneti vacanaṃ vidhimukhena pratyāyanavyavacchedārtham । na tu gamakatvamiti yasmād vipakṣāpracāreṇa yā vyāptiḥ sā gamakatvanimittam । na cānityatve kṛtakatvasya vyāptirvipakṣāpracāreṇa । tathā hi — yadanityam tat kṛtakamiti vyāptāvupadarśitāyāṃ na nityāt kṛtakatvasya vyāvṛttirgamyate । kiṃ tarhi । akṛta<II,59>katvādanityatvasya । tato 'nityatvamevākṛtakatve 'navakāśamityakṛtakatvapratiṣedhena gamyataiva kṛtakatvasyānityatvena yujyate na gamakatvamityuktārthasaṅgrahaṃ ślokābhyāṃ karoti ॥

{2.23}

[II,59,i]

nāśinaḥ kṛtakatvenetyādi । anityasya kṛtakatvena vyāpteranityatvādakṛtakaṃ na tadityayamartho 'prasuta eva gamyate । itikaraṇo luptanirdiṣṭaḥ । yas tu prakṛto nityatvābhāvo 'nityatvam sa tayā vyāptyā kṛtake 'rthe na pradarśyate ॥

{2.24}

[II,59,ii]

asyaivārthasya spaṣṭīkaraṇāya dvitīyena ślokena dṛṣṭāntamāha — aviṣāṇitvaṃ nivartayediti viṣāṇitvaṃ gamayedityarthaḥ । nāgavārthanivartakamiti na gavārthasya sādhakamityarthaḥ ॥

<II,60>

{2.25}

[II,60,i]

nāntarīyakārthadarśanaṃ tadvido 'numānamiti । yo 'rtho yamantareṇa na bhavati sa tasya nāntarīyakaḥ yathāgnerdhūmaḥ । tasya darśanamanumānam anumīyate 'neneti kṛtvā । anumeyārthajñānaṃ tu phalam । anena vyabhicāridarśanaṃ nirastam । sambandhasmṛtyapekṣatāṃ liṅgadarśanasya darśayitum — tadvida ityuktam । yas taṃ vetti — nāntarīyako 'yamiti, tasyānumānam nānyasya ॥

[II,60,ii]

nānatarīyakatvenaiveti । tasya hi nāntarīyakatvameva sva ākāro bhavati । na vācyam — tadvida iti sāmarthyalabdhatvādasya । na hyatadvido nāntarīyako 'yamiti darśanaṃ sambhavati । itikaraṇo luptanirdiṣṭa iti । vinā hi tena svarūpapadārthakatvaṃ na vijñāyeta । anyadeva kiñcit tadvido na vācyamityarthagatiḥ syāt । nirdeśo nirdiṣṭam । luptaṃ nirdiṣṭaṃ yasya sa tathoktaḥ । lopas tu tasya vākyasya svarūpapratyāyane vivakṣite prasaktasyādarśanameva prasaktasyādarśanaṃ lopa iti kṛtvā । anenaitat sūcayati — svarūpapadārthakaṃ tadvida ityetad vedita<II,61>vyam । itikaraṇas tu tadarthanirdeśārho 'pi vṛttabhaṅgabhayān na nirdiṣṭa iti ॥

[II,61,i]

anyena yadi vācyaṃ kathaṃ kva veti । anekākāratvāt tasya vaktavyam — kenākāreṇa darśanaṃ kva vā sthāne । anucyamāne hi tasmin sthāne niyamo na syāt । tataś ca ghaṭe cākṣuṣatvadarśanāc chabde 'pyanityatvaṃ pratipadyate ॥

[II,61,ii]

nanu pūrvasminnapi vikalpe kva darśanamiti vācyamityetac codayituṃ yuktameva । tat kimihaiva codyate । evam manyate — nāntarīyakatvena darśane yamantareṇa sa na bhavati tatraiva darśanamityanuktamapi gamyata eva tasya pratyāsatteriti ॥

{2.26–2.27a}

[II,61,iii]

artha iti śiṣyata iti arthagrahaṇamatiricyata ityarthaḥ । tathā hi — nāntarīyako 'rtha eva bhavati । kimarthagrahaṇena । tasmād darśanaviśeṣaṇārthaṃ taditi pratyeyam । tena liṅgasyākāragrahaṇamanumānam ।

[II,61,iv]

nanu svākārasya vyabhicāritvān na tenānumānaṃ sambhavati । evaṃ manyate — dhūmādirūpeṇaiva grahaṇamarthagrahaṇam । anyathā sāmānyānuyāyitvād grahaṇamātrametat syāt । tataś ca vṛthārthagrahaṇaṃ syāt, arthākāragrahaṇamātrasya nāntarīyakagrahaṇenaiva labdhatvāditi । sādhyaś <II,62> ca prakṛta iti । vicāraṇāyāmiṣṭo 'rthaḥ pakṣa iti atha vā sādhyābhidhānaṃ pratijñetyatra । tasmāt sādhye darśanamiti pratīyate ॥

[II,62,i]

kiṃ hi pūrveṇeti । arthadarśanaṃ nāntarīyakatvavida ityukte yo hi nāntareṇāgnyādimayaṃ dhūmādirbhavatīti vetti tasyaivaṃviduṣo nāntarīyakārthadarśanameva tad bhavati । atha vārthadarśanaṃ nāntarīyakatvavida ityukte yasyārthasya sādhye darśanam tannāntarīyakatvavida  ityarthaḥ pratīyate । tataś ca kiṃ pūrveṇa nāntarīyakagrahaṇena ॥

[II,62,ii]

agnyādiṣu ceti । agnibījānityatvānāmanumeyatvenodāharaṇād dharmamātramanumeyatvebhimatamiti gamyate । tathā hi — vartamānādibhedenaitadudāharaṇatrayaṃ vakṣyate । na ca dharmaviśiṣṭasya dharmiṇaḥ sādhyatāyāmayaṃ bhedaḥ sambhavati sarvatra dharmiṇo vartamānatvāt । tataś cāgnyādau dhūmādidarśane niścitā evāgnyādayo bhavantīti kimanyat tadvidānumeyam । etena yaduktam — sādhye darśanamiti tasyāyuktatvamāha ॥

<II,63>

[II,63,i]

kathaṃ tad vettyanuktamityanenāpyasphuṭīkaraṇadoṣo 'pīti ॥

<II,64>

{2.27cd}

[II,64,i]

naiyāyikānāṃ tvityādi । pratyakṣānumānopamānaśabdāḥ pramāṇānītyuddiśya pratyakṣalakṣaṇe 'bhihite tadanantaraṃ prāptāvasaramanumānalakṣaṇamāha — tatpūrvakamityādi । tadanantaraṃ prakṛtaṃ pratyakṣaṃ pūrvaṃ yasya tat tathoktam । pūrvaṃ yasya pratyakṣeṇa liṅgaliṅginau prasiddhau tatsambandho vā, sa evottarakālaṃ liṅgamātradarśanāl liṅginamanumimīta iti pratyakṣapūrvaṃ tad bhavati ॥

[II,64,ii]

pūrveṇa tulyaṃ pūrvavat । yathā sambandhakāle pratyakṣeṇādhigataṃ vastu, tathaivottarakālaṃ liṅgadarśanādapi tatra jñānamupajāyate । tasmāt tat pūrvavat । śeṣeṇa pratyakṣeṇa tulyaṃ śeṣavadvastu । tadviṣayamapi jñānaṃ śeṣavat । yathā phalamekaṃ rasataḥ pratyakṣīkṛtya śeṣāṇyapyevaṃrasāni pratyakṣarasena tulyatvāt tadvaditi rasānumānam । nanu ca pratyakṣāditarac cheṣaṃ bhavati na tu śeṣavat । atas tadviṣayaṃ jñānaṃ kathaṃ śeṣavadviṣayaṃ bhavati । parasparāpekṣaṃ śeṣatvamiti pratyakṣamapītarāpekṣayā śeṣaṃ tena cetarasyāpi tulyatvāc cheṣavattvamityadoṣaḥ ॥

<II,65>

[II,65,i]

atha vā pūrvaṃ kāraṇam । tadasyāstīti pūrvavat kāryam । tadviṣayamapi jñānaṃ pūrvavat yat kāraṇāt kāryānumānam । śeṣaṃ kāryam । tadasyāstīti śeṣavat kāraṇam । tadviṣayamapi jñānaṃ śeṣavat yat kāryāt kāraṇānumānam ॥

[II,65,ii]

sāmānyato dṛṣṭam yadanyasādṛśyādanyatrātyantaparokṣe jñānam । yathā caitrasya gatipūrvikāṃ deśāntaraprāptimupalabhya tatsāmānyena raverapi gatipūrvikāstagiriprāptiranumīyate । nirdeśādeva tritve siddhe trividhagrahaṇamekasya pūrvavadanumānasya trikālaviṣayatvena trividhyajñāpanārtham । tatra nadīpūrād vṛṣṭo deva ityatīte 'numānam । pipīlikāṇḍasañcārād varṣiṣyatītyanāgate । kekāyitādatra mayūra iti vartamāne । atra matupā pūrvavattvaṃ na sambhavatīti vatinā yojayitavyam ॥

[II,65,iii]

sambandho nendriyagrāhya iti । bhūtaguṇavat sambandhibhyo bhedenāpratibhāsanāditi manyate । ya indriyajñāne na pratibhāsate nāsāvindriyagrāhyaḥ indriyavat । tathā ca sambandhaḥ । vyāpakābhāvaḥ ॥

[II,65,iv]

nāpi sarvatreti cakṣurvijñānendriyādīnāmindriyeṇa grahaṇāsambhavāt । sarvatragrahaṇam agnidhūmādīnāṃ pratyakṣagrahaṇasambhavāt । anenāvyāpitāmāha । atha vā sarvatraiva sambandhināvapratyakṣāvityayama<II,66>rthaḥ sāmānyarūpatvāt tasya cāpratyakṣatvasya pratipāditatvāt । tataś cāsambhavādalakṣaṇametat । nāpi liṅgaliṅginau pratyakṣāvityetāvataiva vivakṣitārthapratītāvapi sarvatreti grahaṇaṃ keṣāñcidagnidhūmādiṣu pratyakṣābhimānanirāsārtham ॥

[II,66,i]

na vatiḥ sarvasambhavāditi । sarveṣāṃ pūrvavatva ekasyaiva pūrvavattvaṃ bruvatetarayos tan nāstīti pratijñātam । tac ca siddhena pūrvattvena bādhyate । sambandhāntareṇa cāyamiti । sambandhāntaraṃ sambandhaviśeṣo 'vinābhāvaḥ । tadbalena pūrvavadartho 'dhigamyate । tasyānirdeśādanirdiṣṭamevānumānam ॥

{2.28}

[II,66,ii]

matup tarhyayamastu । na ca yathoktadoṣāpattiḥ । na hi sarvamanumānaṃ kāraṇāt kāryaviṣayaṃ bhavati । sambandho 'pi cātra nirdiṣṭa eva kāryakāraṇabhāvapradarśanādityata āha - na matup vyabhicāritvāditi । kāryakāraṇabhāvena hi kāryasyaivāvinābhāvo bhavati na kāraṇasya । tathā hi — satyapi kāraṇe sahakārivaikalyāt kāryaṃ na bhavati । yathā satyapi meghe kṛṣīvalānāṃ dharmābhāvād vṛṣṭiḥ । satyapi ca kāraṇāntarasamādhāne  viruddhenādharmādinā pratibandhāt ॥

<II,67>

[II,67,i]

nanu viśiṣṭāvasthāprāptasyaiva bījadermukhyaṃ kāraṇatvam । na ca tasya pratibandhaḥ śakyate kartum । tat kuto vyabhicāritvam । na । taddarśanāt sambandhasmṛtyapekṣādanumeyapratipattāviṣyamāṇāyāṃ sambandhasmṛteḥ prāk kāryamevotpannaṃ pratyakṣībhavati । na cāpratyakṣe kārye tathāvidhakāraṇāvagatiḥ yataḥ kāraṇāt tat pratīyeta । tasmān na kāraṇāt kāryasiddhiḥ ॥

[II,67,ii]

śeṣavatyapi ced vatirityādinātrāpyanantaroktameva doṣamāha । na hyavaśyamityādi । nāyaṃ niyogaḥ - tulyarūpādinā tulyarasena bhāvyam । etāvat tu syāt — evaṃsvabhāvānyetatsamānahetūni caivaṃrasānīti । na tu rūpasāmyamātrādanumānam vyabhicārāt ॥

[II,67,iii]

matup cedagatau na syādityādi । agatirapratītiḥ । kasya । kāryatāyāḥ yasmāt kāryādidaṃ kāraṇānumānam । ataḥ kāryarūpeṇāpratītau satyāṃ liṅgasyānumeye kāraṇe 'vinābhāvitvagrahaṇādavagatirna syāt । sā ca dṛṣṭā ॥

<II,68>

[II,68,i]

nanu cārthāntarasya kāryakāraṇabhāvasiddherevāvinābhāvaniścayaḥ । tat kathaṃ kāryatāmagṛhītvāvinābhāvitvaṃ śakyate niścetum । śāstradṛṣṭakāryatāgrahaṇātikramo 'tra vivakṣitaḥ na tu lokaprasiddhakāryatāgrahaṇātikrama ityadoṣaḥ । śāstre hi jaladhārāvayavinaḥ sajātīyairevāpyaiḥ paramāṇubhirārabhyante । jaladās tu paramāṇvākarṣaṇaṃ prati nimittatvamupayanto vṛṣṭikāraṇavyapadeśabhājo bhavantīti vyavasthā । na caivaṃvidhaṃ kāryakāraṇabhāvaṃ lokaḥ pratyeti । kiṃ tarhi । jaladeṣu satsu vṛṣṭidarśanāt tadabhāve cādarśanādeva sākṣādeva vṛṣṭer jalādā eva kāraṇamityevaṃ darśanādarśanābhyāṃ kāryakāraṇabhāvamavasyati । śāstradṛṣṭas tu kāryakāraṇabhāvo nopapadyata eva nityānāṃ paramāṇūnāmasiddheḥ siddhāvapyavikāritvādākraṣṭumaśakyatvāt ākṛṣṭānāmapi kramayaugapadyābhyāṃ kāryārambhāyogāt avayavikāryasya ca vastusato dhīmadbhir vistareṇānyatra niṣiddhatvādityalamatiprasaṅgena ॥

[II,68,ii]

tathā yat kṛtakatvādibhiriti । matuppakṣasyāvyāpitāmāha । na hi kṛtakatvādīnāmanityatvādibhiḥ kāryakāraṇabhāvo 'sti ॥

[II,68,iii]

anyeṣāṃ darśanam - ekasyāvayavinaḥ śarīrāderekasmādavayavādudarādeḥ pratyakṣādhigatād yo 'nyo 'vayavaḥ pṛṣṭhādiḥ sa śeṣaḥ । tadviṣayaṃ <II,69> jñānaṃ śeṣavat । tac ca na vyabhicarati । na hi kadācidapi kukṣiḥ pṛṣṭhādinā vinopalabdhapūrva iti । atrāpi sarvasambhava eva । sarvatraiva hyanumāne pratyakṣārthavyatirikta evārtha sampratipattiḥ । na hyagṛhītāl liṅgāt kvacidapyanumānamupajāyate । vyabhicāro 'pi cāstyeva śṛṅgādyavayavasambhave 'pi lāṅgūlādyavayavābhāvāt ॥

[II,69,i]

pūrvavatyapi ceti । pūrvavadityatra vatipakṣe viṣāṇādiliṅgena gavārthānumāne samavāyaḥ sambandhaḥ । sa cehabuddhiliṅgāvaseyo varṇyate । ihabuddheś ca tena sambandhāsiddheḥ pratibandhābhāvāc cāliṅgayoga iti na tataḥ sa sidhyati । tataś ca sāsnāder liṅgād gavārthānumānaṃ na syāt । tac ca dṛṣṭam । tathā hi — ekasāmagryadhīnasāsnādyavayavātmako gauriti yuktyā vimṛśanto 'vinābhāvaṃ niścitya sāsnāder liṅgād gavārthe 'numānaṃ kurvanti । dhūmādagnyanumāne saṃyogaḥ sambandhaḥ । tasyāpyagrahaṇe pratītir na syāt । sā ca dṛṣṭā । tathā hi — dhūmamātraṃ dṛṣṭvāgniravinābhāvaniścayapūrvakamanumīyate । na ca tadāgṛhītasakalāśrayo 'nekārthasādhāraṇatvād dvitvādivat saṃyogaḥ paricchidyate ॥

<II,70>

[II,70,i]

matuppakṣe tu meghādīnāṃ kāryakāraṇabhāvo vṛṣṭyādibhiḥ saha sambandhaḥ ॥

[II,70,ii]

śeṣavatyapi ced vatiriti vatipakṣe rūpasya rasenaikārthasamavāya ityete yathoktāḥ । ante 'padiṣṭatvāditi । śeṣavati matuppakṣo vicārasyāntas tatrāpadiṣṭatvādasya ॥

[II,70,iii]

kāraṇatvādīnāṃ ca sambandhitva iti । kāraṇatvādīnāṃ kāryatvādibhiḥ saha liṅgaliṅgabhāvena sambandha iṣyamāṇe kāraṇatvādeḥ kāryatvādimātrāpekṣatvāt tato liṅgini kāryatvādyākārameva jñānaṃ syāt na vṛṣṭyādyākāram । kiṃ kāraṇamityāha — sambandhamātradvāreṇetyādi । na hi sambandhamantareṇa liṅgāl liṅgijñānam utpadyate । liṅgaṃ ca yathā yena saha sambaddham tathā tameva gamayati nānyamanyathā mā bhūdatiprasaṅga iti । kāraṇatvādinā ca meghādayaḥ kāryatvādinā vṛṣṭyādīnāṃ sambaddhā iti tanmātragatiḥ syāt ॥

<II,71>

[II,71,i]

syādetat — sarvātmanā teṣāṃ kāryakāraṇabhāvādayaḥ sambandhāḥ, nāṃśena । tato 'yamaprasaṅgaḥ viśeṣāṇāmapi sambandhitvādityāha — sarvākāragrahaṇaṃ cetyādi । sthūlabindukā vṛṣṭiraśanimatītyādyapi grahaṇaṃ syāt evamādibhirapyākāraiḥ saha kāraṇakāryādibhāvāt । asmākaṃ tu yadyapi sarvathā janyajanakabhāvaḥ tathāpi nāyaṃ prasaṅgaḥ tathā niścetumaśakyatvāt । parasya ca niścayātmakaṃ pratyakṣamiṣṭaṃ tadviṣayaś cānavayavaḥ । tato yadi tad gṛhṇāti sarvathā tena sa grāhyo na vā kathañcidityuktam । atas tasyaivāyaṃ doṣaḥ ॥

{2.29}

[II,71,ii]

pūrvatra ye 'bhihitā doṣāḥ — sambandhāntarato gatiḥ kāryamātrādyanumānaṃ sarvākāragrahaṇaṃ cetyādayaḥ tān sāmānyato dṛṣṭe 'pyatideṣṭumāha — sāmānyadṛṣṭamapyevamiti ॥

[II,71,iii]

kathamityāha — tadapi hītyādi । kas tarhi pūrvābhyāṃ tasya viśeṣa ityāha — atyantaparokṣa iti ॥

[II,71,iv]

sarvatra ceti pūrvavadādiṣu triṣvapi । pūrvavac cheṣavaditi bruvatānumeyajñānaṃ pramāṇamuktam । tadeva cārthādhigamaḥ । na cānyat phalamasti । <II,72> tataśa cābhyupetahānam । syādetat — hānopādānāpekṣābuddhayaḥ phalamiti । naitadasti tāsāṃ hitāhitasmaraṇahetukatvāt । na hi tadevedaṃ hitamahitaṃ cetyādyasmaratas tāḥ kasyacit samupajāyante । syādetat - phalameva nābhyupetamityāha — na cetyādi । yat karaṇam tat karmaṇi kriyāphalam paraśuvat । tathā cānumānam । svabhāvaḥ ॥

[II,72,i]

siddhasādhyatāmāśaṅkyāha — liṅgajñānamityādi ॥

[II,72,ii]

vyapadeśo na sidhyatīti yasmādanumeyameva mukhyaṃ pūrvavaccheṣavat jñānaṃ tūpacāreṇa । tadviṣayatvāt tathā vyapadiśyata iti varṇitam । na ca liṅgajñānaṃ tadviṣayam yatas tathā vyapadeśo 'sya syāt liṅgasya pūrvavaccheṣavattvenāsaṃvarṇitatvāc chāstra ityabhyupetahāniḥ ॥

{2.30}

[II,72,iii]

yac cetyādināpyabhyupetahānimevāha । tathā hi — tatraivoktamekaikasya vā traividhyajñāpanārthamuktaṃ trividhamiti । ko hetuḥ । ayameva - traikālyagrahaṇād iti । idamapi matuppakṣe naivopapadyate kāraṇāda<II,73>nāgatasyaiva kāryasya grahaṇāt । nāpi śeṣavataḥ anāgatānumānāsambhavāt । na hi prāk kāraṇāt kāryasambhavo 'sti ॥

[II,73,i]

pakṣilas tvāha — dravyādipadārthapratiṣedhāc chabde guṇatvasampratipattiḥ śeṣavaditi । atrāpi sambandhānirdeśādanumānatvameva tasya durlabham kutaḥ punas traividhyam । pratipāditaṃ prapañcena śabdaguṇatvasyāpyāgamikatvam āptasañjñāvidhānenetyādinā । tato na śabde guṇatvapratipattiranumānaṃ ॥

[II,73,ii]

na ca tatra vatāviti । pūrvavatyanumāne sambandhanirdeśa eva nāsti । atas tasyānumānatvamanirdiṣṭameveti kuto 'sya traividhyam । na hi pūrveṇa tulyamityākāramātranirdeśān nirdiṣṭaṃ bhavati smṛtyādiṣvapi pūrvadad grahaṇāt । tathā śeṣeṇa pratyakṣeṇa tulyamityatrāpi naiva sambandho nirdiṣṭa iti ।

<II,74>

[II,74,i]

vaiśeṣikāṇāmapītyādi । asya sambandhaḥ — yogiṇāṃ pratyakṣajñānavidhiruktaḥ । laiṅgikamidānīṃ vakṣyāmaḥ । āha — kimidaṃ laiṅgikaṃ nāmeti । ucyate — ālocitādhyavasānamālocitānyānugamanaṃ ca । tatra yat sākṣādālocanamarthānāṃ yathā gaurevāyamaśca evāyamiti tat pratyakṣam । yat tvanyadālocyānyasyānugamanam tan no laiṅgikam । tasya tvatiprasajyamānasya liṅgaliṅginiyamāya sāmayiko lakṣaṇanirdeśaḥ kriyate । samaye bhavaḥ sāmayikaḥ samayakṛta ityarthaḥ । tad yathā — asyedamityādi । asyeti liṅgamāha idamityanumeyam । yadā khalvasyedaṃ prasiddhamasandigghaṃ ca bhavati — asya kāraṇasya jñāpane bhāvane va samarthasyedaṃ vyaṅgyamabhinirvartyaṃ vā kāryamiti athāsya kāraṇālocanādagṛhyamāṇe 'pi kārye 'nuvyavasāyo bhavati yathā dinakarodayadarśanād ghaṭābhivyaktau । tantūn vātānavitānāvasthitāṃs tantuvāyādhiṣṭhātān dṛṣṭvā bhāvini paṭe ॥

<II,75>

[II,75,i]

evam- yadāsyedaṃ prasiddhamasandigdhaṃ ca bhavati — asya kāryasya vyaṅgyasya nirvartyasya vedaṃ kāraṇamiti athāsya kāryālocanādityādi yathāyogaṃ vācyam ॥

[II,75,ii]

sambandhi dvividham — saṃyogi ca yathā dhūmo 'gneḥ samavāyi ca yathā viṣāṇaṃ goḥ ॥

[II,75,iii]

ekārthasamavāyyapi dvividham — kāryaṃ kāryāntarasya kāraṇaṃ kāraṇāntarasya । tatra kāraṇasyaikārthasamavāya ekasthārtheṣu samavāyaḥ kāryasya punarekasminnarthānāṃ samavāya iti vigrahabhedāt । tatra kāryāt kāryāntare 'numānam tad yathā rūpāt sparśe kāraṇāt kāraṇāntare tad yathā pādāt pāṇau ॥

[II,75,iv]

virodhi caturvidham — abhūtaṃ bhutasya tad yathāvidyamānaṃ varṣakarma sato vāyvabhrasaṃyogasya tasmin sati varṣakarmābhāvāt । bhūtamabhūtasya tadeva varṣakarma vidyamānaṃ tasyaiva vāyvabhrasaṃyogasyātivṛttatāṃ pravṛttyabhāvaṃ gamayati । bhūtaṃ bhūtasya dravatvaṃ setubandhasya । dravatvakāryeṇa syandanena virodhād dravatvena virodho darśitaḥ । abhūtamabhūta<II,76>sya ativṛttā śyāmatā ghaṭe pākajarūpotpattāvativṛttasya ghaṭāgnisaṃyogasya ॥

[II,76,i]

kāryakāraṇe nānumitihetū ityuktamiti parābhimate ityabhiprāyaḥ । nanu ca janyajanakalakṣaṇe tatra kāryakāraṇe niṣiddhe na vyaṅgyavyañjakalakṣaṇe । naiṣa doṣaḥ । vyaṅgyavyañjakabhāvo hi janyajanakabhāva eva । tathā hi — sahakāriṇiḥ prakāśādupādānāpekṣāj jñānajananayogyakṣaṇāntarotpattireva ghaṭādīnāṃ vyaktiḥ anyathānapekṣa tatkṛtamupakāraṃ jñānotpādanaprasaṅgāt । paras tūtpattivyatiriktāmeva rūpamapi jaḍato ghaṭāderabhivyaktiṃ manyate । na ca tasyāḥ svarūpamavadhāryate ॥

[II,76,ii]

jñānajananasāmarthyamabhivyaktiriti cet evaṃ tarhi ghaṭādirevābhivyañjakena kriyata ityāpannam sāmarthyasya tadātmabhūtatvāt arthāntaratve ghaṭādyanupakāraprasaṅgāt । sāmarthyāc ca jñānotpatter nityaṃ ghaṭādīnāmagrahaṇaprasaṅgaḥ syāt । na hyakāraṇaṃ viṣaya upapadyate । tasyāpi tatra sāmarthyamiti cet kevalo 'pi janayet । sahakāriṇamapekṣa <II,77> janayati na kevala iti cet keyamanupakāryasyāpekṣā । jñānamabhivyaktiriti cet nityaṃ ghaṭāderagrahaṇaprasaṅga ityādi sarvaṃ punarāvartate । tan na paraparikalpitābhivyaktirupapadyate । tato na tasya liṅgaliṅgibhāvaḥ ॥

[II,77,i]

nāpi tantvādibhyo 'vayavebhyo 'nyadevayavidravyaṃ paṭādikamavadhāryate । tataḥ svabhāvānupalambhatiraskṛtasattākaṃ nāstyeva tat । tat kutas tais tasya tena vā teṣāmanumānam । sattve 'pi tasya na kāraṇādanumitir yuktā vyabhicārādityuktam ॥

[II,77,ii]

syādetat — samagreṇa kāraṇena kāryasya sambhavo 'numīyata ityayuktametat niścayātmakasya pratyakṣasyābhyupagamāt । kāraṇaṃ hi janakameva vā syādasambhavatpratibandham ajanakameva vā niryatpratibandham । pūrvakalpe tat tena rūpeṇa pratyakṣeṇa niścitamiti tato viśiṣṭakāryotpādānumānameva syāt । na ca bhavati । yathā hi kāraṇāt kāryaṃ paricchidya tadarthaṃ pravartamānā vipralabhyamānā dṛśyante । dvitīye tu pakṣe kāraṇameva tan na bhavatīti niścaye sati kutas tataḥ kāryasambhavānu<II,78>mānam । na hi śītasyāgnira hetur na bhavatīti niścaye sati kaścidgninā śītasambhavo 'numīyate । tadevaṃ paramatena kāryakāraṇe nānumitihetū ॥

[II,78,i]

saṃyogo nāgatau siddheriti । yasminnagṛhīte 'pi yatrānumitiḥ, nāsau tadanumitihetuḥ । tad yathā jalasyānalaḥ । agṛhīte 'pi cāgnidhūmasaṃyoge dahanānumitir bhavati । vyāpakaviruddhaḥ ॥

[II,78,ii]

kathaṃ punas tadagatau siddhirityāha — dṛṣṭo hītyādi । saṃyogasya hi dviṣṭhatvād dvitvavat sarvāśrayadarśanapūrvakameva grahaṇaṃ bhavati । anumānakāle cāśrayasya sarvasyādarśanāt saṃyogasya grahaṇaṃ na sambhavatyeva । atha cāvinābhāvitvasmaraṇādagnir dhūmenānumīyate । syādetat - avidita evāsāvanumitihetur bhaviṣyatītyāha — jñānakāraṇatvenaivetyādi svaviṣayajñānahetutvenetyarthaḥ । sarva eva hi jñāpakaḥ svaviṣayaṃ jñānamupajanayan jñāpyamarthaṃ jñāpayati pradīpavat । anyathā'gṛhītādapi dhūmādagnau pratītiḥ syāt ॥

[II,78,iii]

saṃyogasya cetyādi । yaḥ saṃyogāśrayaḥ sa dvitīye pratiyogini pratītihetuḥ । tad yathā dhūmaḥ । tathā cāgniriti svabhāvaṃ prasaṅgamāha । <II,79> syādetat - iṣyata evaitadityāha — dṛṣṭaś cetyādi । nanu ca dhūmasyāpi vāsagṛhādiṣvanagner bhāvo dṛṣṭa eva । tat ko 'nayor viśeṣaḥ, yenaikatrābhivyañjakatvaprasaṅgaś codyate netaratra । evaṃ manyate — dhūmasya saṃyogitvaṃ yadyapi vartamānaṃ nāsti bhūtapūrvaṃ tu vidyata eva naimittikasya nimittāvyabhicārāt । utpadyamāna eva dhūmo 'gninā saṃyujyate । agnis tu nimittaṃ tasya । na cāvaśyaṃ nimittāni naimittikavanti bhavanti । atas tasya kasyāñcidavasthāyāṃ bhūtapūrvamapi saṃyogitvaṃ na sambhavatīti । tadevam — yataḥ kadācidagnir dhūmasya nimittaṃ kadācidnimittam tasmād vyabhicāritvān na tasya dhūmaṃ pratyabhivyañjakatvam । saṃyoge tvanumitihetāviṣyamāṇe tat prāpnotīti codyate ॥

[II,79,i]

apavādādityādi । sandigdhaśrutyānaikāntikamāha sandehahetutvāt । kathaṃ punas tulye saṃyogitve vahneranaikāntikatvam na dhūmasyetyāha — na hi so 'vaśyamityādi ॥

[II,79,ii]

abhedata iti । saṃyogo hi prāptiḥ । na ca tasyā bhedo 'sti । tataś ca yathaikasya prāptiḥ tathā dvitīyasyeti । naikatrāgnāvakāraṇaṃ yuktaḥ । syādetat — saṃyogasya kaścidāśrayo vyabhicārī yas taṃ vyabhicarati । kaścidavyabhicārī yo na vyabhicarati । tatra yo 'syāvya<II,80>bhicāryāśrayaḥ sa eva liṅgatveneṣyate netaraḥ । tasmān na saṃyogo gṛhīta ityevānumitihetuḥ । hiṃ tarhi । yadāyamasyāśrayo vyabhicārī, ayamavyabhicārītyevaṃ punar vyabhicāryavyabhicāryāśrayatvena vicārapūrvakaṃ gṛhyate tadaivāvyabhicāriṇyāśraye gamakatvam ādadhmaḥ । tatas tenaivāvyabhicāriṇānumānaṃ kartavyamiti nāsti yathoktadoṣāvakāśa ityāha — na hītyādi । sakṛdasakṛd vā gṛhyamāṇaḥ saṃyogo na kañcanātmātiśayaṃ pratipadyate yenāsakṛd gṛhyamāṇasya tasyānumitikāraṇatvaṃ syāt । yadi ca sa gṛhīto 'pi san punarapi vyabhicāryavyabhicāryāśrayatvena grahaṇamapekṣate evaṃ satyanya evāvinābhāvitvasambandho 'ṅgīkṛtaḥ syāt na saṃyogaḥ । tasmāt tadaṅgīkaraṇe sakṛdevāsya grahaṇaṃ pramāṇayitavyam । tataś ca kuto 'sya vyabhicāryavyabhicāritvena vicāraṇeti ॥

[II,80,i]

yasyāpyavinābhāvitvaṃ sambandhaḥ tasyāpi kathamayaṃ doṣo na bhavatītyāha — yasya tvityādi । avaśyaṃgrahaṇaṃ kṛtakatvānityatvādāvavinābhāvitvasyāpyubhayatra vṛtteḥ ॥

{2.31}

[II,80,ii]

na ca kenacidityādinā । yad rūpamagner dhūmasaṃyogi tad dhūmagamyam agnyādirūpavat । tathā ca dīptādirūpam । tathā yad dhūmasya rūpaṃ vahnisaṃyogi tadagner gamakam dhūmatvādirūpavat । tathā ca <II,81> dravyādirūpamiti svabhāvaprasaṅgadvayamāha । dīptādiśrutyā cātra tadvadagnirūpamevoktam na tu guṇasāmānye tayoḥ saṃyogitvāsambhavāt ॥

{2.32–2.33}

[II,81,i]

yathā cetyādi । yathoktaṃ doṣaṃ sambandhāntare 'tidiśati ॥

[II,81,ii]

virodhiṣu tu sambhavāditi । sambhavagrahaṇena — bhūta eva virodhinyayaṃ prasaṅgaḥ na tvabhūte tasya sāmānyaviśeṣānupapatteriti darśayati ॥

[II,81,iii]

liṅgasyetyādi । liṅgasya dhūmāderanyena yat sāmānyaṃ dravyatvādirūpaṃ ye ca viśeṣā dīptādayaḥ tadubhayamapi dyotakadyotyaṃ na bhavati । atra ca vyavahitaḥ sambandho draṣṭavyaḥ - liṅgasyānyena sāmānyaṃ viśeṣāś ca liṅgino na dyotakadyotyamiti । vṛttānurodhād vaivaṃ paṭhitam । anyeṣāṃ tu vaiśeṣikādīnāṃ sarvathā prasajyate dyotakadyotyam, saṃyogādeḥ sambandhasyāviśiṣṭatvāditi ॥

[II,81,iv]

saṃyogimātrādhigamaprasaṅga iti saṃyogyākāramātreṇa grahaṇamanumeyasya prāpnotītyarthaḥ । kuta etadityāha — anyathetyādi । sambandhānurūpyeṇa hi liṅgaṃ liṅginaṃ gamayati । ataḥ saṃyogavaśena liṅgaṃ pratyāyayat saṃyogirūpeṇa gṛhītaṃ tenaiva rūpeṇa pratyāyayet saṃyogya<II,82>ntarāpekṣatvāt saṃyogitvasya । tathāpyuktam — yadāsyedaṃ saṃyogi prasiddhamasandigdhaṃ ca bhavati  athāsya sambandhino grahaṇādagṛhyamāṇe 'pi sambandhinyanuvyavasāyo bhavatīti ॥

[II,82,i]

syādetat — agnirūpeṇaiva saṃyogaḥ । tatas tadrūpeṇāpyadhigamaḥ । yat punaruktam — athāsyetyādi tatra sambandhinītyanena viśeṣa eva parāmṛṣyate na tu saṃyogisamavāyirūpamātramityāha — na cātretyādi ॥

[II,82,ii]

atha vānāśaṅkya pūrvapakṣe doṣāntaramevānenāha । yadi dhūmena saṃyogināgnisattā sādhyeta syādagnidhūmasaṃyogasyānumitāvaṅgabhāvaḥ । na cāsau sādhyate । kuta ityāha — tasyāḥ pratītatvāditi । kiṃ tarhiṃ । sādhyata ityāha — yatra tvityādi । kuta etat । atreti vacanāt । atraśabdena hyatra deśasyādhāratvaṃ pratipādyate ॥

[II,82,iii]

nanu cādhārasāmānyamatreti vacanena pratipādyate । tatra kutas tato viśeṣagatirityāha — anyathā hītyādi । etenāsambhavadarthāntaratvaṃ viśeṣaṇaṃ sūcayati । yatrāsambhavadarthāntaramatretyetad vacanam tatra pra<II,83>deśādhāravivakṣā yathātra kūpa iti vākye । asambhavadarthāntaraṃ cāgniratretyasminnatreti vacanam । kāryam ॥

[II,83,i]

nanu cāsiddhaṃ viśeṣaṇam dhūmasyaivātretyanena vivakṣitatvādityāha - dhūme 'gnirityādi । pratijñārthaikadeśatvaṃ tu sādhyadharmiṇa eva hetutvenābhidhānāt । nanu ca viśeṣaḥ pratijñārthaikadeśaḥ sāmānyaṃ hetuḥ । tat kuto 'yaṃ doṣaḥ । evaṃ manyate — agnidhūmayoḥ saṃyogaṃ sambandhamicchatā heturapi viśeṣa eva svalakṣaṇātmako 'bhyupeyaḥ na sāmānyam anyathā saṃyogo na sambhavet dravyayoreva parasparaṃ yasmādasau śāstra iṣyate । tataś ca bhavati pratijñārthaikadeśo hetuḥ । atrāpi caitad vaktavyameva - na cātrāgnisattā sādhyate tasyāḥ pratītatvādityādi । tan nāmottaraṃ vācyam yatra yathokto doṣo nāvatarati । iha tu dhūmaviśeṣe 'pyagnau sādhye sa doṣas tadavastha eva । tato nedamuttaramiti ॥

[II,83,ii]

yadi tarhi dravyayoreva mithaḥ saṃyoga iti samayaḥ nanvevamagnirapi viśeṣa eva svalakṣaṇaparyāyaḥ sādhyatvenābhyupeyaḥ । tataś ca sādhyasādhanayoḥ svalakṣaṇātmakatvāt sarvo heturasādhāraṇaḥ syāt dṛṣṭāntaś <II,84> ca sādhyasādhanavikalaḥ । satyametat । ata evāha — tasmān na liṅgaliṅginoravaśyaṃ saṃyoga iti । atrābhyupeya ityadhyāhāryam । yasmādevaṃ saṃyoge sambandhe doṣaḥ tasmāl liṅgaliṅginor naiva saṃyogaḥ sambandho 'bhyupagantavyaḥ avaśyaṃgrahaṇena hyavadhāraṇaṃ darśitam । kiṃ tarhi । avinābhāvitvameveti tasyādoṣatvāt ॥

[II,84,i]

nanu ca tadapi sadoṣameva avyāpitvāt । na hi tat sarvadā liṅgasya sambhavati । tathā hyagniśūnyayorapi deśakālayoḥ kadācid dhūma upalabhyata ityāha — deśakālavyapekṣaṃ tvityādi । yāvati deśe dhūmo 'gnimantareṇa na dṛṣṭaḥ tadapekṣayāvinābhāvitvaṃ bhavati । yāvatā vā kālenāraṇinirmathanādyavasthāyām ādhiśabdādanyasyāṃ cāvasthāyāṃ sannihitadahanāyām dhūmo 'gnināvinābhāvyupalabdhaḥ tadapekṣayāvinābhāvitvam ॥

[II,84,ii]

samavāyo 'pītyādi । yo nopalabdhaḥ sambandhaḥ na so 'pyanumitikāraṇam yathā kayościdaprasiddhaḥ kāryakāraṇabhāvaḥ । aprasiddhaś ca samavāya iti vyāpakābhāvamāha । sambandho hītyādi dṛṣṭāntaprakā<II,85>śanam । na hītyādyasyaiva vivaraṇam । avyutpannasyāpi ceti । yasyāpi samavāyaviṣayā vyutpattir nāsti tasyāpi viṣāṇādāvavinābhāvitvasmaraṇād gavādeḥ sampratipattir dṛṣṭā । tato 'vinābhāvitvamevānumiter hetuḥ tadbhāvābhāvayos tadvattvāt bījamivāṅkurasya ॥

{2.34}

[II,85,i]

atrāpyetadevetyādinaikārthasamavāyasya samavāyadoṣavattāmāha atrāpi cetyādināpi saṃyogadoṣavattām । syādetat — asan sandigdhaś cānapadeśa ityapavādo 'sti । tato na rūpasya sparśād vāyāvanumitirityāha — vyabhicāritve cetyādi ॥

[II,85,ii]

kāraṇakāraṇāditi । śarīrasya kāraṇaṃ śiraḥ । tasyāpi kāraṇaṃ svāvayavo lalāṭam । tato 'pi kāraṇakāraṇāt kāryakārye śarīre sampratyayo dṛṣṭaḥ । kathaṃ punaḥ śarīrasya śiro 'vayavasya caikārthasamavāyaḥ yāvatā vigrahabhedād dvividhamekārthasamavāyi darśitam ekārthena samavāya iti vigrahāntarasamāśrayāt । tathā hi — śira eko 'rthaḥ । tena ca tayorubhayorapi samavāyaḥ । yathāheti । tadvacanameva jñāpakamāha । yasyaitat prasiddhamasandigdhaṃ ca bhavati — te śiraḥ prabhṛta<II,86>yo nānārabdhaśarīrāḥ sambhavanti । na caitannāśe śarīrānāśasambhavaḥ । na ca mūrdhāderanāśe tadavayavā vibhaktā bhavantīti tasyaivaṃvidhaḥ sampratyayo bhavati — abhūc charīram yasyāyamavayavāvayava iti । tato nāvadhārayitavyaṃ dvividhameveti । nanu ca tata eva dṛṣṭavinaṣṭāc chirasaḥ sampratyayaḥ na tadavayavāt । ata evoktam — abhūtāditi । na asato hetutvāyogāt atyantābhāvavat ॥

[II,86,i]

virodhasyānumitihetutvanirāsāyāha — yad virodhītyādi । vāyvabhrasaṃyogo hi varṣakarmaṇā virodhīti tayoḥ sahānavasthānāt । na cātra varṣakarma liṅgamiti tadviruddhadharmasādhanāt । kiṃ tarhi । tadabhāva iti vayvabhrasaṃyoge sati varṣakarmābhāvāt । na ca varṣakarmābhāvavāyvabhrasaṃyogayor virodha iti sahāvasthānāt । syādetatvarṣakarmaṇo yo 'bhāvaḥ sa tasyaivāvasthāviśeṣaḥ । tato varṣakarmaivāvasthāprāptaṃ liṅgamiti । kathaṃ punarabhāvaḥ sato viśeṣaḥ । tadviśeṣatve vābhāva eva na syāt viśeṣasya bhāvātmabhūtatvāt । arthāntaratve vā sa eva doṣaḥ - yad virodhi na tal liṅgamityanuttarametat ॥

<II,87>

[II,87,i]

evamanyatrāpi vācyamiti । yatrābhūtasya liṅgam tatrāpi । vāyvabhrasaṃyogābhāvo hi varṣakarmābhāvena virodhī । na cātra varṣakarmābhāvo liṅgam । kiṃ tarhi । varṣakarma । na ca varṣakarmavāyvabhrasaṃyogābhāvayor virodhaḥ । evaṃ bhūtaṃ bhūtasyetyatrāpi । dravatvakarma syandanaṃ setubandhena virodhi । na ca syandanaṃ liṅgam । kiṃ tarhi । tadabhāvaḥ । tathā'bhūtamabhūtasyetyatrāpi । śyāmatāgnisamyogayor virodhaḥ । na cātra tayor liṅgaliṅgibhāvaḥ । kiṃ tarhi । tannivṛttyoḥ ।

[II,87,ii]

yac coktamiti । sadanityaṃ dravyavat kāryaṃ kāraṇaṃ sāmānyaviśeṣavaditi dravyaguṇakarmaṇāmaviśeṣa iti vacanāc chāstre dravyaguṇakarmaṇāmeva kāraṇabhāva uktaḥ । iha cābhūtaṃ bhūtasyetyevamādinābhāvasya kāraṇābhidhānāt praśnaḥ — kathamabhāvo bhāvasya liṅgamiti । na brūmaḥ - abhāvo bhāvasya liṅgam । kiṃ tarhi । abhūtādipratipattiḥ । kutaḥ । prasiddhapūrvakatvādapadeśasyeti । yasya dhūmo 'gneḥ saṃyogīti pūrvaṃ sambandhagrahaṇakāle prasiddho bhavati tasyaiva dhūmadarśanādagnāvanumānam, <II,88> netarasya । tasmād dhūmādipratipattireva liṅgam । tadviṣayasya tu liṅgatvamaupacārikam yathā candanatuleti ॥

[II,88,i]

asambandhān na liṅgadhīriti । yasya yena saha sambandho nāsti, na tat tasya liṅgam yathā ghaṭaḥ paṭasya । nāsti ca liṅgino liṅgadhiyā sambandha iti vyāpakābhāvamāha ॥

[II,88,ii]

sambandhārthaṃ ceti । prasiddhiliṅga ātmetyukte pareṇoktam — na prasiddhirātmano liṅgamanyatvāt । na hyarthāntaramarthāntaraṃ gamayati atiprasaṅgāt । ata idaṃ sūtramupanyastam । etaduktaṃ bhavati — na sarvamarthāntarasya liṅgam । kiṃ tarhi । yadeva kāryakāraṇādisambaddhānāmanyatamena sambaddham tadevāpadeśa iti ॥

{2.35}

[II,88,iii]

laiṅgikatvena nirdeśāditi । laiṅgikamiti vacanādasmin sūtre liṅgajñānaṃ laiṅgikatvena nirdiṣṭamiti tasya liṅgatvapratijñāne 'bhyupetabādhā ॥

[II,88,iv]

atha manyase - anumeyajñānamatra laiṅgikatvena nirdiṣṭam na liṅgajñānamityāha — anumeyajñāne hītyādi । yadi liṅgajñānaṃ laiṅgikamiṣyate, <II,89> evamanumeyajñānamasya vyatiriktaṃ phalaṃ bhavati । anumeyajñānasya tu laiṅgikatve tadutpattāvadhigataḥ so 'rtha iti phalābhāvaḥ । tataḥ saivābhyupetabādhā । syādetat — liṅgajñānaṃ liṅgam sambandhasmaraṇaṃ laiṅgikam । anumeyapratītis tu phalamiti । ata āha — smṛtimātra ityādi । yadi sambandhasmaraṇaṃ pramāṇam evaṃ sati yo 'pi liṅgaṃ na paśyati, tasyāpi dhūmasambandhasmaraṇādagnipratītiḥ syāt । mātraśabdo dhūmadarśanavyudāsāya । tatsahitaṃ hi sambandhasmaraṇamanumānamiṣyata eva, yadāha — tadetat sākṣāt pāramparyeṇa cānumitikāraṇatvādubhayamapyanumānamiti ॥

[II,89,i]

itikaraṇanirdeśāditi virodhi ceti sūtrānta itikaraṇapāṭhāt । asyedaṃ kāryamityādi yaj jñānam taditikaraṇo dyotayati । yadi tarhi liṅgajñānaṃ laiṅgikam avyutpannasyāpi liṅgadarśanamātrādadhigatiḥ syāditi । ata āha - sambandhasmṛtyapekṣamiti । sambandhasmṛtyapekṣatvaṃ tu tasya prasiddhapūrvakatvādapadeśasyetyasmāl labhyate ॥

[II,89,ii]

kāraṇaṃ kṛtveti । liṅgaśabdo 'yaṃ kāraṇaparyāyaḥ anekārthatvād dhātūnāṃ liṅgyate janyate kāryamaneneti vyutpatteḥ । liṅgapratipattiś <II,90> cānumeyapratipattera hetur bhavati । ataś ca yaduktam - asambandhān na liṅgadhīr liṅgamiti asya siddhasādhyatā kāraṇahetor vivakṣitatvāditi । tac ca netyādinā nirākaroti । anumeye cihnabhūtasyeti jñāpakasyetyarthaḥ anumeyaṃ cihnyate jñāyate 'neneti kṛtvā । anyathā hīti । yadi janakasyāpi liṅgasyādhikāraḥ syāt ātmendriyamano 'rthasannikarṣā api vaktavyāḥ syuḥ । te 'pi hyanumeyajñānahetava iti । na coktāḥ । tasmān nātra janakasyādhikāra iti । syādetat — anumeyajñānaṃ prati liṅgajñānasya sākṣātkāraṇatvam nānyasya । ato mukhyakāraṇatvāl liṅgajñānamevoktamityāha - na ca sākṣādityādi । kathaṃ netyāha — sambandhasmṛtyantaritatvāditi ॥

[II,90,i]

sambandhasmṛtisiddhiḥ syāditi । ato vacanāt sambandhasmṛtiḥ sidhyet na tu sambandhini dhūmādau pratipattiḥ । tathā hi bhāṣyamyasya dhūmādināmagnyādibhiḥ sambandhaḥ siddha ityādi । yathā vakṣyatītyatrārthe jñāpakamāha । yasmāt tatraivoktam - kathamavagamyate prasiddhapūrvaka evāpadeśa iti । ucyate - satyarthāntarabhāve yasmād aprasiddho 'napadeśaḥ । katham । yasya hi dhūmādīnāmagnyādibhiḥ sambandho <II,91> na prasiddhaḥ taṃ prati dhūmādayo 'napadeśā iti tasmādajñāpakamidaṃ liṅgajñānasya laiṅgikatve ॥

[II,91,i]

kāryatvādi na sūtritamiti । śāstre kāryatvāt kāraṇato vikārāt saṃyogād vibhāgāc chabdāc ca śabdaniṣpatter anityaḥ śabda iti kāryatvādayaḥ śabdānityatvahetava uktāḥ । tathā sadakāraṇavan nityamiti nityatvasiddhaye sadakāraṇavattvamuktam । teṣāṃ kāryatvādīnāṃ liṅgatvaṃ noktamiti lakṣaṇanyūnatā । tatraitat syāt — tānyapi kāryatvādīni kāryādiṣvantarbhavantītyāha — na hyeṣāmityādi । eṣāmanityatvādiliṅgānāmanyatamadityekamapītyarthaḥ ॥

[II,91,ii]

nanu kāryatvaṃ sadakāraṇatvaṃ caikārthasamavāyitve 'ntarbhavati ekasminnarthe śabdādau kāryatvānityatvayor nityatvasadakāraṇatvayoś cātmādau samavāyāt । naitadasti । ekārthasamavāyi hi kāryaṃ kāryāntarasya kāraṇaṃ kāraṇāntarasyetyuktam । na cātra kāryakāraṇabhāvaḥ sambhavati ॥

<II,92>

{2.36ab}

[II,92,i]

vyaṅgyavyañjakatveneti । anityatvaṃ vyaṅgyatvāt kāryam । kāryatvaṃ tu vyañjakatvāt kāraṇamityevamanyatrāpi veditavyam ॥

[II,92,ii]

śeṣamavyañjakaṃ prāptamiti । anyathā pṛthaṅnirdeśa eva na syāt । sa cāsti । tan na vyaṅgyavyañjakatvenātra kāryakāraṇatvamabhipretamiti pratīyate ॥

[II,92,iii]

vyarthaḥ so 'pyanyato gateriti । vyartho vigataprayojanaḥ । anyata ityavinābhāvāt । avinābhāvitvena hi dhūmāder liṅgādanumeyamavagamyāyamasya vyañjaka iti manasā kalpyate । tasmād vyarthamasyānumitikāraṇatvaṃ kalpitamiti śeṣaḥ । kalpayatīti vā prakṛtamihāpi sambandhanīyam niṣprayojanameva paro 'syānumitikāraṇatvaṃ kalpayatītyarthaḥ ॥

[II,92,iv]

anye punarāhuḥ - avinābhāva eva sambandho 'numitikāraṇamiha śāstre nirdiṣṭaḥ । anumānabhedapradarśanārthaṃ tu kāryakāraṇabhāvādisambandhopādānam । tataś ca sarvadoṣābhāva iti । tadayuktam kāraṇasyā<II,93>pi liṅgatvena nirdeśāt tasya cāvinābhāvāt sambhavānumānasyāpi paramatenāsambhavāditi ॥

<II,94>

{2.36cd}

[II,94,i]

sāṅkhyānāmapītyādi । vistareṇānumānaṃ vidyeteti sthite tataḥ svarūpaparijñānāya pareṇa - kimidamanumānaṃ nāmetyukta āha - sambandhādekasmādityādi ॥

[II,94,ii]

saptavidhaḥ sambandha iti । saptavidhatvaṃ sambaddhānāmarthānāṃ svasvāmibhāvena vetyādibhāṣyavacanāt । sambaddhānāmarthānāmiti ca nirdeśāt sūtre karmasādhanaḥ sambandhaśabdo jñeyaḥ ॥

[II,94,iii]

svasvāmibhāvena veti rājabhṛtyavat pradhānapuruṣavac ca । udāharaṇadvayaṃ lokaśāstraprasiddhivaśena । evamuttaratrāpi vijñeyam । svasvāmibhāvaḥ parasparāpekṣayā । svasya svāminaṃ prati bhāvas tadyogyatā । evaṃ svāmino 'pi svaṃ prati bhāvaḥ । prakṛtivikārabhāvena vā dadhikṣīravat pradhānamahadādivac ca । prakṛtiravibhaktaṃ kāraṇam । vikāras tasyāḥ <II,95> pāriṇāmiko dharmaḥ । kāryakāraṇabhāvena vā parasparopakāralakṣaṇena rathāṅgavat sattvādivac ca śabdādibhāvena pariṇatau । nimittanaimittikabhāvena vānyataropakāralakṣaṇena kulālaghaṭavat puruṣapradhānavṛttivac ca । mātrāmātrikabhāvena vāvayavāvayavibhāvalakṣaṇena śākhādivṛkṣavat śabdādimahābhūtavac ca । sahacaribhāvena vā cakravākavat sattvādivac ca । vadhyavadhakabhāvena vāhinakulavadaṅgāṅgisattvādivac ca । sattvādīnāṃ hi yasyāṅgitvam tenetarābhibhavaḥ । eṣa saptavidhaḥ sambandhaḥ ॥

[II,95,i]

tena yathāsambhavaṃ sambandhādekasmād iti । yathāha - kaścidarthaḥ kasyacidindriyasya pratyakṣo bhavati । tasmādidānīmindriyapratyakṣādarthāt purastāt samūhe kṛtasambandhād buddhiraviśiṣṭasyārthasyāstitvaṃ pratipadyate । tad yathā puro dhūmāgnyoḥ sambandhaṃ dṛṣṭvā dhūmadarśanādagnerapi sattvaṃ pratipadyata iti ॥

<II,96>

[II,96,i]

siddhiheturiti । liṅgajñānaṃ sambandhasmṛtyapekṣaṃ tadviśeṣasyāpratyakṣasya sambandhinaḥ siddhihetuḥ । siddhis tu phalam । sūtre tu kāreṇe kāryopacārāc cheṣasiddhiranumānamityuktam ॥

[II,96,ii]

liṅgajñānaṃ tu kiñcidaniścitamapi syāditi bāṣpādisādhāraṇaṃ pāṇḍutvādimātraṃ dṛṣṭavataḥ - kimayaṃ dhūma uta bāṣpādiriti sandehāt । ayathārthaṃ ceti bāṣpādau dhūma iti grahaṇāt । viśeṣaṇārthamuttaramārabhata iti । yaduktam — ekasmāt pratyakṣāditi tasyaitad viśeṣaṇam । pratyakṣaṃ cānavadhāritaṃ ceti । sāmānyataḥ śrotrādivṛttyā grahaṇāt pratyakṣam viśeṣataḥ saṃśayaviparyayābhyāmanavadhāritam । viśeṣadarśanāditi । viśeṣayantīti viśeṣāḥ । dhūma eva ye vartante viśiṣṭāḥ pāṇḍutvādayaḥ taddarśanād viśeṣeṇa pratipadyate - dhūma evāyamityevam । sarvamityanena śeṣaṃ granthaṃ sūcayati । sa punaḥ - tad yathā <II,97> mandamandaprakāśe gavāśvocite deśe gopramāṇamārupaṃ dṛṣṭvā sandihānā buddhir viśeṣadarśanād viśeṣeṇa pratipadyate - gauraśva iti ceti । ārūpaṃ dṛṣṭveti īṣadrupaṃ dṛṣṭvā saṃsthānamātraṃ dṛṣṭvetyarthaḥ ॥

[II,97,i]

evaṃ ceṣyamāṇa iti sāmānyato gṛhītasya punar viśeṣeṇa grahaṇa iṣyamāṇe । svārthālocanamātratvāditi śabdādisvalakṣaṇānubhavamātratvādityarthaḥ । mātraśabdaḥ sāmānyaviśeṣagrahaṇanirāsārthaḥ । na hi śrotrādivṛtterityādi । arthontarāpekṣau hi sāmānyaviśeṣau । ato 'rthāntarāpekṣayāsyānena sārūpyamasya vāto viśeṣa iti bhavati । na ca śrotrādivṛtterevaṃ grahaṇe sāmarthyam avikalpakatvāditi nendriyavṛtteḥ sāmānyaṃ viśeṣo vā viṣayaḥ ।

[II,97,ii]

ayathārthatvāditi sāmānyaviṣayāyā indriyadhiyaḥ । tathā hyuktam - sāmānyataḥ khalvapi pratyakṣaṃ cānavadhāritaṃ ceti । saiva viśeṣya vaktavyeti yathārthā śrotrādivṛttiḥ pratyakṣamiti । yathānyatreti nyāyasūkṣme । evaṃ hyucyamāne pratyakṣalakṣaṇaṃ cādoṣaṃ bhavatīha ca viśeṣaṇaṃ na <II,98> kartavyaṃ jāyate anavadhāritasya liṅgasyāpratyakṣatvādevāliṅgatvaprasaṅgāt ॥

[II,98,i]

atra kecidāhuḥ - yadyapi svārthālocanamātratvaṃ pratyakṣasya tathāpi naiva sāmānyaviśeṣaviṣayatvābhāvaḥ śabdāderanarthāntaratvāt sāmānyaviśeṣayoḥ sarvathaiva śabdāderindriyaviṣayatvāditi । tadayuktam svaviṣayaviniveśavyāghātaprasaṅgāt । yac chabdavṛtti sāmānyam tadeva rūpādāvapi vartate । yathā ca tac chabdādananyat evaṃ rūpāderapīti tasya śrotravṛttyā grahaṇe rūpāderapi grahaṇamanuṣajyate । anekasmāc ca rūpāderananyatvāt sāmānyasyānekatvaṃ rūpādīnāṃ ca tata ekasmādananyatvādekatvamiti ॥

[II,98,ii]

pratyakṣaphalaṃ pratyakṣamiti । yaduktam — evaṃ ceṣyamāṇa ityādi, tasyāyaṃ parihāraḥ vikalpikatvān manovṛtteḥ sāmānyaviśeṣaviṣayatvāt । tadapyayuktamiti । pratyakṣaphalatvaṃ yadi manovṛtteḥ syāt syāt tathāvyapadeśaḥ । tac ca nāsti bhinnaviṣayatvāt । etac ca prāgevoktam । tasmādayuktaṃ pratyakṣaśabdavyapadeśyatvam । tad darśayati — na cānyasyetyādi pratyakṣāt tatphalād vānyasya viṣayopacārahetvabhāvāt ॥

<II,99>

[II,99,i]

atha vā kecidevaṃ vyācakṣate - ekasmāt pratyakṣāditi pratyakṣaśabdo 'yaṃ prasiddhatvamupalakṣayati । pratyakṣāt prasiddhādityarthaḥ । tena pratyakṣāt pratyakṣaphalāc cānyasyāpi jñānasya viṣaye liṅge pratyakṣavyapadeśo bhaviṣyatīti । ata āha — na cānyasyetyādi । evaṃ manyateprasiddhatvaṃ hi pramāṇena syāt pratyakṣādinā । tatra pratyakṣeṇa tāvat tan nopapadyate yathoktād vidhānāt । anumānenāpi naiva anavasthāprasaṅgāt । yena hi liṅgena dhūmo 'numīyate tatsādhanāyāparaṃ liṅgamanveṣyam । tatsiddhaye 'pyaparamityanavasthāprasaṅgaḥ । āgamo 'pi naiva sadā liṅgagrahaṇe vyāpriyate । na hi siddhāntasamayānāśritā liṅgamāgamena paricchindanti । kaścidarthaḥ kasyacidindriyasya pratyakṣo bhavatīti bhāṣyavacanāc cāyuktametaditi ॥

[II,99,ii]

bhavatu nāma kathañcit pratyakṣavyapadeśa ityabhyupagamya doṣāntarābhidhitsayāha — idaṃ ca vaktavyamityādi । svādeḥ sambandhinaḥ svatvādirūpeṇaiva vā grahaṇaṃ syād rūpāntareṇa vā । yadi svatvādirūpeṇa svamityevaṃ gṛhyate evaṃ sati svāmisambandhitvāt svasya svāminamantareṇa svatvānupapatter niyataṃ svāmyapekṣatvāl liṅgadarśanāt pūrvameva svāmipratipattyā bhāvyam । na hyanyathāsyedaṃ svamityevaṃ grahaṇaṃ bhavati । <II,100> tataś cottarakālaṃ sambandhasmaraṇamanarthakaṃ syāt svāminaḥ pūrvameva siddhatvāc cheṣānupapatteḥ śeṣasiddheś cānumānatveneṣṭatvāt ॥

[II,100,i]

athānyathākārāntareṇa grahaṇamiṣṭam tan noktamityasampūrṇatā lakṣaṇasya । liṅgagrahaṇe tulyamiti । yadyavinābhāvitvena liṅgagrahaṇam avinābhāvitvaṃ ca pratiyogyantarāpekṣameveti prāgeva liṅgagrahaṇāt sādhyapratītyā bhāvyam evaṃ ca sādhye pratiyogini siddhe sambandhasmaraṇānarthakyam । athānyathā tan noktamiti samānam । na tasyetyādi । anumeye sadbhāva iti vacanād dharmiṇi dhūmādeḥ sadbhāvamātraṃ gṛhyate na tu sambandhitvam । kadā tarhi tad gṛhyata ityāhapaścādityādi ।

[II,100,ii]

avyutpannasya tadgateriti svasvāmisambandhādyanabhijñasya śeṣagaterityarthaḥ । kathaṃ punas tadgatirityāha - dṛṣṭo hītyādi । kāryakāraṇabhāve tu sambandhe yathā śāstre vibhajyate kāryakāraṇabhāvaḥ sambandhaḥ, tathaivāvyutpannatvamatra vivakṣitam na tu sarvatheti veditavyam । śāstre hyekasyaiva vastunaḥ svarūpamavijahataḥ pariṇāmena kāryakāraṇabhāvo vyavasthāpyate । ye 'pi ca tathā kāryakāraṇabhāvasambandhaṃ na pratipadyante te 'pi prakārāntareṇa taṃ pratipadyāvinābhāvitvamātropalambhādanumeyaṃ niścinvanti ॥

<II,101>

[II,101,i]

śāstradṛṣṭas tu kāryakāraṇabhāvo nopapadyata eva । ekatve hi kāryakāraṇayoridaṃ kāryamidaṃ kāraṇamityetadeva na syāt । athāsti tayoḥ kaścit svabhāvātiśayaḥ yenaivaṃ bhavati bhedaprasaṅgaḥ । sattvādiṣvapi hi bhedavyavasthāyāḥ svabhāvabheda eva nibandhanam । satyapi kāryakāraṇatvena bhede traiguṇyajātyabhedādaikyamiti cet । na kāryakāraṇavyatirekeṇa traiguṇyasyānupalakṣaṇāt । na ca nityasya krameṇa yogapadyena vā pariṇāmaḥ sambhavati tat kutas tannibandhanā kāryakāraṇavyavasthetyalaṃ prasaṅgena ॥

[II,101,ii]

syādetat - agṛhīte eva so 'numitikāraṇamityāha - na cetyādi sugamam ॥

[II,101,iii]

na cāvaśyamityādi । nanu svāmyapekṣyaiva svasya rūpaniṣpattiḥ । tat kuto vyabhicāraḥ । evaṃ manyate - anumitikāla eva vā svatvena gṛhītaṃ liṅgaṃ pratiyoginaṃ gamayet prāg vā sambandhagrahaṇakāle tathā paricchinnaṃ sadanumānakāle 'nyathāpyupalabhyamānamiti । yadyanumānakāla idamasya svamityevaṃ niścitaṃ gamakamiṣyate atrokto doṣaḥ — <II,102> svāmisambandhāt svatvamityevamādinā । tasmād dvitīyaṃ darśanamabhyupeyāt । tataś ca vyabhicāraḥ । svasvāminoḥ paryāyeṇa viparyayabhāvasambhavān na śakyamevamanumānaṃ kartum — idaṃ mayā tasya prāk svatvena gṛhītam । tasmād yatredaṃ tatrāsya tena svāminā bhavitavyamiti vināpi pārthivādinā cchatrādeḥ kevalasyāsvāmikasya ca darśanasambhavāditi । evamanyatrāpi yathāsambhavaṃ vyabhicāro 'bhyūhyaḥ ॥

[II,102,i]

syādetat - na sarvaṃ svasvāmibhāvādinā sambaddhaṃ gamakam । kiṃ tarhi । yadavyabhicārīti । ata āha — na hyupalabdhasambandhasyet yādi । yadi yathokte sambandhe gṛhīte 'pi liṅgasya punar vyabhicāryavyabhicāritvamakṣyate tato 'vinā bhāvitvamevānumitihetuḥ syāt na svasvāmibhāvādayaḥ sambandhāḥ ॥

[II,102,ii]

syādetat - avinābhāvo 'numitihetuḥ । sa tu yathokte sambandhe sati bhavati । atas tannirdeśa iti । tadayuktam tadbhāve 'pi tadabhāvāt ॥

{2.37}

[II,102,iii]

sambandhasyāviśiṣṭatvāditi । dviṣṭo hi nimittanaimittikasambandhaḥ । sa caikatra yathā dvitīye 'pītyubhayatra gamyagamakabhāvaḥ syāt ॥

<II,103>

[II,103,i]

vadhyavadhakabhāvas tvasambandha eveti liṅgaliṅginorityabhiprāyaḥ । ata evāha - na hi tau liṅgaliṅgināviti । itare sambandhāḥ parābhiprāyeṇa liṅgaliṅginoḥ sambhavanti । vadhyavadhakabhāvas tu paramatenāpi na sambhavati । ahinakulayor hi vadhyavadhakabhāvaḥ na ca tau liṅgaliṅgināviṣyete vyabhicārāt api tvahijayanakulaparājayau । na ca tayor vadhyavadhakabhāvaḥ । evamanyatrāpīti kākolūkādiṣu ॥

[II,103,ii]

yat punaravadhāritamityādinā lakṣaṇāvyāpitāmāha pradhānapuruṣasamprayogapratipattihetoranumānasyāsaṅgrahāt । anvayādibhiriti । ādiśabdena parimāṇakāryakāraṇabhāvaśaktipravṛttivaiścarūpyāṇi gṛhyante । pradānāstitvādyadhigama ityatrāpyādigrahaṇenaivatvārthavattvapārārthyādayaś cūlikārthāḥ । tadā katara iti saptasveko 'pi na sambhavatīti pṛcchati । cintyamiti dvaividhyasambhavāt ॥

[II,103,iii]

na pṛthagvācya iti । asti pradhānam bhedānāṃ darśanādityevaṃ vaktavyam na tu bhedānāmanvayadarśanād iti ॥

[II,103,iv]

bhedā eva hi naimittikā iti utpādyatvāt । nimittaṃ pradhānamiti utpādakatvāt ॥

<II,104>

[II,104,i]

ananyatvāditi । anvayo 'pi bhedānāmātmabhūtaḥ taddharmatvād dharmadharmiṇoś cānanyatvāt । ato bhedavat tasyāpi naimittikatvamupapannam । evaṃ parimāṇādīnāmapi veditavyam ॥

[II,104,ii]

na pañcadheti । bhedātmabhūtatvādanvayādīnāṃ bhedā evaiko vītaḥ syāt ॥

{2.38}

[II,104,iii]

na ca kaścidityādinā — ye bhedānāṃ nirvartakāḥ pradhānadharmāḥ te tadgamyāḥ ekatvādivat । tathā ca niravayavāmūrtatvādayaḥ । tathā ye pradhānena nirvartyā bhedadharmāḥ te tasya gamakāḥ anvayādivat । tathā ca sattvavibhutvādaya iti svabhāvaprasaṅgadvayamāha ॥

[II,104,iv]

nanu yadyapi sarvathā nimittanaimittikabhāvaḥ tathāpi tathā'niścayān na sarvathā gamyagamakatvaprasaṅgaḥ । sāmānyataḥ khalvapi pratyakṣaṃ cānavadhāritaṃ cārthaṃ viśeṣadarśanād viśeṣeṇa pratipadyata ityādivacanāl liṅgajñānasya niścayātmakasyeṣṭatvādaniścitābhimatānāṃ ca liṅgadharmāṇāmananyatvādanuttarametat ॥

<II,105>

{2.39}

[II,105,i]

syādetat — iṣyata eva tathā gamyagamakabhāva ityāha - bhedānāmityādi । yasmādanvayādaya eva śāstre hetutvena gṛhyante na tu sanmātrādayaḥ pradhānasya cāstitvādaya eva sādhyatvena na tu niravayavatvādayaḥ tasmān nāyaṃ nimittanaimittikabhāvaḥ pradhānāstitvādyadhigamahetuḥ ॥

[II,105,ii]

kathaṃ punaḥ pradhānasya niravayavatvam yāvatā sattvādayas tasyāvayavāḥ santyeva । tadvyatiriktāvayavābhāvān niravayavatvamityadoṣaḥ । daśa cūlikārthā iti ।
	astitvamekatvamathārthavattvaṃ pārārthyamanyatvamakartṛbhāvaḥ /
	yogo viyogo bahavaḥ pumāṃsaḥ sthitiḥ śarīrasya ca śeṣavṛttyā //
ityete veditavyāḥ । tasmād yo 'trānurūpa iti yogyaḥ । sa cāvinābhāva eva ॥

[II,105,iii]

nanu nimittanaimittibhāvena so 'pyākṣipta eva naimittikasya nimittāvinābhāvitvāt । satyam ākṣiptaḥ । pareṇa tu nimittanaimitti<II,106>kabhāvena sambaddhaṃ liṅgaṃ gamakamicchatā nimittasyāpi gamakatvamaṅgīkṛtam tasyāpi tena sambandhāt । sarvathā ca gamyagamakatvaṃ sarvathā nimittanaimittikabhāvādityatas tasyedamaniṣṭamāpadyate । yadi punar nimittanaimittikabhāvena yasyāvinābhāvas tad gamakamityabhyupeyāt, sarvathā ca nimittanaimittikabhāvo na syāt na kiñcidaniṣṭaṃ syāt ॥

{2.40}

[II,106,i]

tathetyādinetareṣvapi sambandheṣu yathoktaṃ doṣamatidiśati । bhāgenaiveti kenacidākāreṇetyarthaḥ । asambandhatvamākhyātamiti । asambandhatvamiti paryudāso 'yam anumeyādhigamahetoḥ sambandhasya yat sambandhatvam tasmādanyat sambandhatvamākhyātamityartho veditavyaḥ । anyathā sambandhānāmasambandhatvānupapatter virodhaḥ syāt ॥

{2.41}

[II,106,ii]

nanu ca svasvāmibhāvādayaḥ sambandhāḥ prakāśakāḥ । tatas taddvāreṇa liṅgaṃ prakāśayat svasambandhānurūpyāt kenacideva bhāgena prakāśayatīti yuktam । tat kutaḥ sarvathā gamyagamakabhāva ityāha - svasvāmyāditvamātreṇetyādi । svadarśanād rājādau svāmitvākāreṇaiva pratītiḥ syāt na śrīharṣādiviśeṣarūpeṇa । kuta ityāha — anyathā jñāna ityādi । yadi svasambandhānurūpyavyatirekeṇa grahaṇaśaktiriṣyate, sa eva sarvathā gamyagamakabhāvaḥ syāt ॥

<II,107>

[II,107,i]

svatvabhāgenāpītyādi । svatvabhago hi svāmitvamātreṇa sambaddhaḥ । tato yadi sambandhānurūpyāt tenaiva tasyaiva prakāśanamiṣyate svāmitvamātraṃ liṅgini gamayet । kuta ityāha — na hītyādi sambandhanirapekṣasya pratyāyane 'tiprasaṅgaḥ syāditi bhāvaḥ । tadatikrama ityanantaroktārthātikrame । yadi svasambandhadvāraṃ muktvānyathākārāntareṇāpi svārthaṃ pratyāyayituṃ śaktiḥ syāt na tu svasambandhānurūpeṇeti yāvat । alaṃ prasaṅgeneti । svasvāmyādayo liṅgaliṅginaḥ prasaṅgenopāttā iti darśayati ॥

{2.42}

[II,107,ii]

vyaṅgyavyañjakabhāveneti । yadi vyaṅgyavyañjakabhāvena nimittanaimittikabhāva iṣyate । tato na nimittanaimittikabhāva evaiko vyañjako vaktavyaḥ । kuta ityāha - sa saptadheti ॥

[II,107,iii]

gamyagamakabhāvo hi vyaṅgyavyañjakabhāvaḥ । saptabhirapi ca sambandhairanumeyaṃ gamyate । tataḥ sa eva saptadhetyabhyupeyam । anyathānyeṣāmavyañjakatvaṃ syāt । tato bhinnatvāditi nimittanaimittikabhāvādanyatvāt । <II,108> uktaṃ prāgiti vyarthaḥ so 'pyanyato gaterityanenāyamarthaḥ prāgevoktaḥ । nimittanaimittikabhāva iti ca na vaktavyamiti । yadyubhayor nimittanaimittikayor gamakatvaṃ syāt yujyetaivaṃ vaktum । na cobhayor gamakatvam api tu naimittikasyaiva । tad darśayati - yasmādabhivyañjakamatra nimittatvamiti । atra hyanumānānumeyavyavahāre nimittatvam evābhivyañjakam । kiṃ punaridaṃ nimittatvaṃ nāma । nimittasya dhūmādeḥ svasādhyāvinābhāvaḥ । yena pravṛttinimittena tatra nimittaśabdaḥ pravartate tan nimittatvam । na naimittikatvamiti vyañjakamityanena sambadhyate । atrāpi sādhyasya yoṃ'śo gamyaḥ tan naimittikatvam । kasmāt punar naimittikatvaṃ na vyañjakamityāha - vyaṅgyatvāditi sādhyatvādityarthaḥ । siddhasya hi gamakatvaṃ bhavati na sādhyasya । tasmān nimittabhāva ityeva vaktavyam na tu nimittanaimittikabhāva iti ॥

[II,108,i]

syādetat - naivaṃ vijñāyate - nimittanaimittikayor bhāvo nimittanaimittikabhāva iti । evaṃ hi vijñāyamāne naimittikagrahaṇamanarthakaṃ syāt nimittabhāvasyaiva gamakatvāt । kathaṃ tarhi nimittasya naimittikena bhāva iti । sa punaravinābhāvo bhavati । asmāt sādhyasiddhini<II,109>mittamityabhidhānaṃ pratyayaś ceti kṛtvā nimittabhāva itīyatyucyamāne na jñāyate - kena saha nimittabhāvo 'vinābhāvalakṣaṇa iti । ataḥ pratiyogipratipattaye naimittikaśabdopādānamiti ॥

[II,109,i]

naitadasti nimittasya hi niyamena naimittikāpekṣatvādevamanucyamāne 'pi pratiyogipratipattiriti naimittikagrahaṇaṃ niṣphalam ।

[II,109,ii]

yac coktamiti । darśanāntare dūṣaṇamatidiśati । sahacaribhāvas tvanvayādīnāṃ pradhānamantareṇābhāvaḥ । na ca sahacaribhāva iti । anvayādibhiḥ pradhānadyatīndriyārthādhigamaḥ । śeṣavac cānumānamatīndriyārthādhigamaheturuktaḥ śāstre । sahacaribhāve ca sambandhe pradhānānvayādīnāṃ naitac cheṣavad yujyate । na hi sahacaribhāvaḥ kāryakāraṇabhāvaḥ pṛthag nirdeśāt । kiṃ ca dvayor hi vyavasthitayoḥ sahacaribhāvo bhavati cakravākavat । na ca kāryakāraṇayor yogapadyaṃ samasti kāryakāle kāraṇasya tirobhāvāt । tat kutas tataḥ sahacaribhāvādatī<II,110>ndriyārthādhigamaḥ । anvayādibhiratīndriyārthadhigamo 'bhyupetaḥ । sa sahacaribhāve sambandhe na yujyata ityabhyupetaṃ hīyate । tasmān naitadeveti । aparo 'pyeṣṭavyaḥ yato 'nvayādibhiḥ pradhānādisiddhir bhavati ॥

[II,110,i]

dvividhamanumānamiti । tatra viśeṣadṛṣṭam yadāgnidhūmasambandhaṃ dṛṣṭvā tenaiva dhūmena tasyaivāgneḥ punaḥ punarastitvaṃ pratipadyate - sa evāyamagniriti । sāmānyato dṛṣṭam yat kvacid dhūmāgnisambandhaṃ dṛṣṭvottarakālaṃ dhūmamātradarśanādagnisāmānyānumānam । etadapi sāmānyato dṛṣṭamanumānaṃ dvividham — pūrvavac cheṣavac ca । tatra pūrvavat yadā kāraṇamanyūnaṃ dṛṣṭvā bhaviṣyattvaṃ kāryasya pratipadyate । tad yathā meghodayaṃ dṛṣṭvā bhaviṣyattvaṃ vṛṣṭeḥ । śeṣavat yadā kāryanirvṛttiṃ dṛṣṭvā bhūtatvaṃ kāraṇasya pratipadyate । tad yathā navavṛddhajalāṃ nadīṃ dṛṣṭvā bhūtatvaṃ meghasya । tatra pūrvavadanumānaṃ vyabhicāri śeṣavat savicāramavyabhicāri । teṣāṃ yadetat sāmānyato dṛṣṭamanumānaṃ śeṣavat eṣa heturatīndriyāṇāṃ bhāvānāṃ samadhigama iti ॥

<II,111>

[II,111,i]

smṛtiḥ seṣṭetyatropapattimāha — na hītyādi । anena - yat pūrvānubhūtaṃ tadevedamiti pratyavamṛśati tat smṛtyātmakam yathā sa evāyaṃ dhūma iti jñānam । yathoktadharmakaṃ ca viśeṣadṛṣṭamiti svabhāvamāha ॥

[II,111,ii]

kāryakāraṇābhyāmityādi । sāmānyato dṛṣṭameva dvividhamityavadhāraṇasya hyanyadvaividhyavayavacchedaḥ phalam । tataś ca kāryakāraṇābhyāṃ punaḥ punaranumānābhāvaprasaṅgaḥ punaḥ punaranumānaṃ viśeṣadṛṣṭamiti kṛtvetyabhyupetahāniḥ । athetyevamādināpyabhyupetahānimevāha yasmāt sāmānyato dṛṣṭaṃ dvividhamevetyavadhāraṇasya saṅkhyāntaravyudāsaḥ phalam । tataś ca svasvāmyādisambandhais tatprathamamanumānābhāvaḥ । tatprathamagrahaṇam punaḥ punaranumāne viśeṣadṛṣṭasambhavāt । kasmāt sāmānyato dṛṣṭābhāva ityāha — na hyeṣu kāryakāraṇabhāvo 'stīti । kāryakāraṇabhāvāc ca sāmānyato dṛṣṭamiṣṭam । kathaṃ viśeṣadṛṣṭābhāva ityāha — na viśeṣagrahaṇamiti । dvitīyādiṣu kṣaṇeṣu viśeṣagrahaṇaṃ sambhavati sa evāyamiti tadbhāvākhyeti viśeṣagrahaṇāt na tu prathame kṣaṇe ॥

{2.43}

[II,111,iii]

sambandhāḥ saptavidhā nirdiṣṭā iti svasvāmibhāvādayaḥ । anumānaṃ dvidhaiveti sāmānyadṛṣṭaviśeṣadṛṣṭābhyāmanyasyāpi sambhavāt । e<II,112>kas tuśabdo yasmādarthe dvitīyas tasmādarthe । yasmād dvividhamevānumānam tasmāt prathamato 'numeyādhigame svasvāmyādibhis tribhir yad anumānatrayam tat kva viniveśyatām naiva kvacit tasyāntarbhāva iti bhāvaḥ । trayagrahaṇam prakṛtivikāranimittanaimittikamātramātrikabhāvānāṃ kāryakāraṇabhāva evāntarbhāvāt ॥

[II,112,i]

anugrāhyānugrāhakatvāditi upakāryopakāraka tvādityarthaḥ । na hyupakāryopakārakabhāvamantareṇa svasvāmibhāvaḥ sambhavati । anyathā hyatiprasaṅgaḥ syāt ॥

[II,112,ii]

anayā diśā sahacaribhāvavadhyavadhakasambandhayorapi kāryakāraṇabhava unnīyata iti pṛthag noktaḥ । tathā hi — na vinopakāreṇa sahacaribhāvo 'sti cakravākayor maithunasukhopasaṃhārādinā parasparopakāradarśanāt । vadhyavadhakabhāvo 'pyahijayanakulaparājayayoḥ kāryakāraṇabhāva eva parasparahetutvāt sattvādīnāmiva śabdādibhāvena pariṇatau ॥

[II,112,iii]

sambandhāntarābhāvaprasaṅgāditi । kāryakāraṇasambandha evaikaḥ syāt na sambandhāntaram । na hyupakāryopakārakatvena vinā sambandhaḥ <II,113> sambhavati atiprasaṅgāt । kathaṃ punaḥ sambandhāntarābhāva ityāhasarvatretyādi । saptabhirapi sambandhairanumāne kartavye pratyāyyapratyāyakābhyāṃ sambandhibhyāṃ kṛtaḥ parasparasyānyatarasya vā yathāsambhavamupakāro vidyato । anyathā tayoḥ sambandha eva na syāt ॥

[II,113,i]

atha vā — anumīyate 'nenetyanumānaṃ saptavidhaḥ sambandhaḥ । tasminnanumāne । nimittārthā saptamī । saptavidhasambandho nimittam । pratyāyyapratyāyakābhyāmityādi śeṣaṃ pūrvavat । asmin vyākhyāne yadetac codyam — nanu kāryakāraṇabhāvaḥ pratyāyanāyāśrīyate । anyathāviditasambandhādapi liṅgāt prathamadarśane 'numānaṃ bhavet । tat kathaṃ sa evopakāra ityucyata iti tasyāvatāra eva nāsti yato nātra pratyāyanamupakāro 'bhisaṃhitaḥ । kiṃ tarhi । sambandhinorātmabhūto 'nugrahaḥ ॥

{2.44}

[II,113,ii]

dvidhā doṣa iti । ayamevobhayapakṣabhāvī । phalābhāva iti arthāntaravyavacchedaphalatvād vākyānām ॥

[II,113,iii]

kiṃ hyasyetyādinā tameva phalābhāvaṃ darśayati । nanu cāviditadvaividhyapratipādanameva vākyasya phalaṃ syāt । kimatrārthāntaravyavacchedena <II,114> kartavyam । ayuktametat । arthāntaravyavacchedena hi tatsvarūpaṃ pratīyate svabhāvāntaravyāvṛttarūpatvāt tasya । rūpāntaraṃ cena na vyavacchinnam kutas tatsvarūpapratītiḥ । na cāviditaṃ dvaividhyam kāryakāraṇānumānaprastāvāt । tatra punarvacanaṃ niyamārthaṃ vijñāyate ।

[II,114,i]

tadayuktamityatra hetumāha — sambandhino vyabhicāritvāditi । pratibandhādisambhava iti । pratibandho vidhurapratyayopanipātaḥ । ādiśabdāt sahakārivaikalyasambhave ॥

[II,114,ii]

liṅgyata iti gamyata ityarthaḥ nātropacāro yukta iti upacāranibandhanasyābhāvāt । athetyādi । yo hi kiñcit kāraṇamupajanitakāryaṃ dṛṣṭvānyadapi tajjātīyaṃ paśyan sādṛśyaskhalitamatiretadapi niyataṃ tat kāryaṃ janayiṣyatītyadhyavasyati tasya kāraṇāt kāryajñānaṃ bhavati । kadāciditi vacanān na bhavatyapi । yasmād bhavati tasmādanumānakāraṇatvādanumānamucyate । yasmāt kadācin na bhavati, tasmād vyabhicārītyucyate । evamanumānatvaṃ vyabhicāritvaṃ coktamiti ॥

[II,114,iii]

tan na tadā tasyākāraṇatvāditi । tadāpi naivānumānopacāro yuktaḥ anumānakāraṇatvābhāvāt । naiva hi sa tadānumānamiti, yo 'sāvayathārthaḥ pratyayaḥ । atas tatkāraṇe nānumānopacāro yujya<II,115>te । yadāpi ca yathārthaḥ tadā vyabhicāritvābhāvaḥ । ato nāsti tadekam yadanumānaṃ syād vyabhicāri ca ॥

[II,115,i]

nanvanumā nābhāsakāraṇamapyamānamucyate । tathā hi — vaktāro bhavanti - yadanenānumānamupanyastam tan mayā dūṣitamityapi cavyabhicārīti । etāvato 'rthasya vivakṣitatvādadūṣaṇametadityāha — yadi cetyādi । yadi kāryakāraṇajñāne satyapi punas tato 'dhikaṃ vyabhicāryavyabhicāritvamapekṣyate sambandhāntaramāgatamityabhyupetahānam ॥

[II,115,ii]

yasyaivāvyabhicāritāpekṣyata iti yasyaivāvyabhicāritāsvarūpamapekṣyata ityarthaḥ । svarūpamityetat kutaḥ । yato 'vinābhāvitvasya nānyāvyabhicāritāsti tasyāvyabhicāritārūpatvāt ॥

[II,115,iii]

sarvānumāneṣvityādinā punarvacanānarthakyamāha । atha niyamārthaṃ tad vacanam evamapi - sāmānyataḥ khalvapītyāderānarthakyaṃ syāt ॥

[II,115,iv]

sattve cāsau vicāraṇeti । sattvaśabdo 'tra svarūpābhidhāyī । kāryakāraṇasambandhe hyanumitihetutvenābhyupete liṅgasvarūpameva vicārayituṃ yuktam - kimidaṃ kāryaṃ syān na syāditi । tad yathā nadīpūra <II,116> iti । tatra hi svarūpagata eva vicāraḥ - kimayaṃ nadīpūro vṛṣṭikṛta āhosvin neti । yadā tvasau phenakalilapāṃsulodakādibhiś cihnair niścitasvarūpo bhavati tadā na punaravyabhicāritve vicāramapekṣyate । na hi vṛṣṭikāryatve niścite tatra vyabhicāritvamāśaṅkyate kāryasya kāraṇāvyabhicārāt । etadeva darśayannāha — avicaritamapītyādi ॥

{2.45}

[II,116,i]

tasmān na yuktamavadhāraṇamiti anyato 'pyatīndriyārthādhigamāt । nanu ca naivamavadhāryate - sāmānyato dṛṣṭamevātīndriyārthadarśanaheturiti kathaṃ tarhi - sāmānyato dṛṣṭamatīndriyārthopalabdhihetureveti । evaṃ cānumānāntarasyātīndriyārthasamadhigamahetutvāpratiṣedhādadoṣaḥ । naitadasti । sarveṣāṃ hyanumānānāmapratyakṣādhigamahetutvāt sāmānyato dṛṣṭasyāpi tadadhigamahetutvaprāptau punarvacane tadviparītapratiṣedharupo niyamo vijñāyate pañca pañcanakhā bhakṣyā iti yadvat । anumānadvayāc ca sāmānyato dṛṣṭaṃ pṛthakkṛtyātīndriyārthādhigamahetutvenopādīyate । tato 'pi tasyaiva tad vijñāyate । tad yathā - kṛṣṇā gavāṃ sampannakṣīratameti kṛṣṇāyā eva sampannakṣīratamatvam ॥

[II,116,ii]

tatsadbhāvasyaiva kāraṇatvāditi pradhānasadbhāvasyaiva । tadbhāvamātreṇa hi pradhānaṃ bhedahetuḥ naikatvādibhir dharmaiḥ । evaṃ manyate - asato <II,117> hyupajanaḥ pratiṣidhyate vikāraṇām — nedaṃ vyaktamasata utpadyata iti । ataḥ pāriśeṣyāt pradhānasadbhāvādevotpadyante bhedāḥ । sadrūpānuvidhānāc ca bhedānāṃ sadrūpameva kāraṇam । sadrūpaṃ ca tasyātmadhāraṇaṃ svābhāvikameva । na tu sattāsaṃsargakṛtam sattāyāḥ prāk pariṇāmādasambhavāt । tathā hyāha — niḥ sattāsatteti । yathā ca tadā sattā nāsti tathaikatvādayo 'pi । kutas teṣāṃ kāraṇatvam । pradhānasadbhāvasyaiva ca puruṣautsukyavinodanāya pravṛttiḥ । atas tasyaiva kāraṇatvamiti ॥

[II,117,i]

yadyevam kathaṃ taduktam
	na ca kaścit pradhānasya bhedo nirvartako na ca
ityādi । tat parābhiprāyeṇaivaivamuktam । yadi paro 'nanyatvamaṅgīkṛtya pradhānapuruṣārthagatān daśa cūlikārthān sādhayet sarvathā gatiḥ syāt । idaṃ tu svābhiprāyeṇa - tatsadbhāvasyaiva kāraṇatvaṃ yuktamiti kṛtvā ॥

<II,118>

[II,118,i]

tasya ca bhedebhya eveti pradhānāstitvasya ॥

[II,118,ii]

sattvasya bahutvasya vetyādinā sarvathāśabdasyārthamācaṣṭe । vāśabdāt samuccayārthādekatvādeḥ । bhedenābhedena veti sattvena vaikenākartṛkatvādibhir vā atha vaikena vā vītena pañcabhir vā atha vā yadi puruṣādastitvādayo bhinā athāpyabhinnāḥ sarvathānavagama ityabhyupetahāniḥ । yadakāraṇam na tac cheṣavadanumānāvaseyam atyantābhāvavat । tathā ca puruṣaḥ । vyāpakābhāvaḥ । ye tu - śabdākārapariṇatendriyavṛttinirbhāsāyāṃ manovṛttāvupajātāyāṃ puṃso 'pi tadākāravṛttirupajāyate tasmād vṛttyākārapariṇāmī puruṣa itīcchanto 'siddhatāṃ hetorudbhāvayanti teṣāṃ pradhānarūpaḥ pumān prapnoti । tathā hi manovṛttis triguṇātmakā । tadākārā ca puruṣasya vṛttiḥ । tataś cāsāvapi triguṇātmakaiva syāt । evaṃ ca vṛttivṛttimatorananyatvāt puṃso 'pi triguṇātmakatvamāpannam । triguṇasvabhāvatvāc ca so 'pi pradhānameva syāt । tatra cokto doṣaḥ । pradhānasya caikatvamabhyupetaṃ hīyata ityasārametaditi ॥

<II,119>

{2.46}

[II,119,i]

anumānādīnītyādi । ādiśabdena śābdopamānārthāpattayo gṛhyante । pratyakṣapūrvakatvāt tadvadeveti । yathā pratyakṣaṃ dharmaṃ pratyanimittam tathānumānādīnyapi । kutaḥ । pratyakṣapūrvakatvāt । ata eva caitāni na sūtritāni । pratyakṣādīni hi pramāṇāni kimarthaṃ parīkṣyante । codanālakṣaṇo dharmaḥ na pratyakṣādilakṣaṇa iti jñāpayitum । pratyakṣasya ca dharmaṃ pratyanimittatve jñāpite - anyadapi yat pratyakṣapūrvam tad dharmparijñānanimittaṃ na bhavatīti jñāyata eveti kiṃ tena sūtritena ॥

[II,119,ii]

kathaṃ tarhi ṣaṭ pramāṇāni mīmāṃsāyāṃ pratītyānītyāha - vṛttikārairityādi ॥

[II,119,iii]

tatretyādinā dūṣaṇamāha । nanu ca sūtre pratyakṣapūrvakatvamasūtritatve hetutvenopāttam । vṛttau tu pramāṇatvaparijñāne - yadi yat pratyakṣapūrvakam tat pramāṇatvena vijñāsyata ityabhidhānāt tat kathaṃ vṛtteḥ sūtrārthānugamanam । sūtre pratyakṣapūrvakatvamasūtraṇasya pāramparyeṇa hetutvenopāttam na sākṣāt । tadeva ca pāramparyaṃ darśayitum — yadi yat pratyakṣapūrvakamityādikaṃ vivaraṇaṃ kṛtamityadoṣaḥ । yadi punaḥ pramāṇapa<II,120>rijñānamevāsūtraṇaheturavyavahita ucyeta pramāṇaparijñānahetur noktaḥ syāt । tataś ca - smṛtīcchādveṣayatnādi pramāṇamanuṣajyata ityasya dūṣaṇasyāvatāro na syāt । tasmād dūṣaṇāvakāśadānāya pratyakṣapūrvakatvādityuktam ॥

[II,120,i]

nanu naiva mīmāṃsāyāṃ pratyakṣapūrvakatvena pramāṇatvamuktam api tu dharmaṃ pratyanimittatvameṣāmākhyātam yadāha — pratyakṣapūrvakatvāc cānumānopamānārthāpattīnāmapyakāraṇatvamiti । upavarṣeṇāpi prasiddhatvān noktānītyuktam । pratyakṣādīni hi pramāṇāni prasiddhānīti naiṣa doṣaḥ । iha prasiddhatvaṃ nāsti teṣāmiti jñāpitametat - bahavaś ca vipratipannā ityanena । na ca teṣāṃ lakṣaṇamuktam yataḥ svarūpāvasāyaḥ syāt । pratyakṣapūrvakatvāc ca dharmaṃ pratyanimittatānumānādīnāṃ vijñāyata eva । tato noktānīti vṛttikārair vākyakārābhiprāyamudbhāvayadbhiḥ - pratyakṣapūrvaṃ yat tat pramāṇatvena vijñāyata eva । tato noktānītyayamapyabhiprāya utprekṣita iti sambhāvyate । anyathā pūrvako 'pyabhiprāyo na syāt । na hyavijñāya pramāṇāntarāṇāṃ svarūpaṃ dharmaṃ pratyanimittatā śakyā vijñātum yataḥ svarūpaparijñānārthaṃ vaktavyāni syuḥ । na coktāni । tasmān nūnam — yat pratyakṣapūrvakam tat pramāṇatvena vi<II,121>jñāyata eva । tato noktānītyayamapi vṛttikārair vākyakārābhiprāyo 'bhyūhita ityāśaṅkyate । tataś ca smṛtyādīnāmapi pratyakṣapūrvakatvāt pramāṇatvaṃ prasajyata iti ॥

{2.47}

[II,121,i]

anumānopadeśādīti । ādiśabdenopamānārthāpattigrahaṇam । upadeśo dvividhaḥ pauruṣeyo 'pauruṣeyaś ca । iha pūrvasya grahaṇam । itaras tu pareṣāmapi naiva pratyakṣapūrvakatvenābhimataḥ ॥

{2.48}

[II,121,ii]

asādhāraṇaviṣayetyuktamiti । dharmiṇo 'nekarūpasyetyatra pratipāditamindriyadhiyo 'sādhāraṇaviṣayatvam । sambandhaś cānekāśraya ityādinā sādhāraṇatvaṃ sambandhasya darśayan — yat sādhāraṇam na tat pratyakṣasya viṣayaḥ sāmānyavat । tathā ca sambandha iti vyāpakaviruddhamudbhāvayati । sāmānyasya cādarśanapratipādanam - sāmānyaṃ yadyapītyādinā । avyāptiratra nāśaṅkanīyā । indriyabuddhir hi vastuviṣayeṣyate । asādhāraṇaṃ ca vastu na sādhāraṇam । sambandhaś ca sādhāraṇaḥ । tasmān na vastu । tato nendriyadhiyo viṣayaḥ । sambandhinaś cetyādi । yadi sambandhinaḥ saṃyogisamavāyyāditvena sambandhirūpeṇa gṛhyante evamanumānādyupakāriṇo bhavanti । ādiśabdādupamānā<II,122>dyupakāriṇaḥ । anyathā yo 'pyanagnisambandhitvena prathamamavyutpannāgnidhūmasambandho dhūmaṃ gṛhṇāti tasyāpi tato 'gneranumānaṃ syāt । na ca te tathā pratyakṣā iti sambandhāpekṣatvāt sambandhitvasya sambandhasya cāpratyakṣatvāt । arthālocanamātratvāc cendriyadhiyaḥ sandhānaṃ pratyasāmarthyāt sambandhirūpeṇa grahaṇaṃ pratyakṣeṇa teṣāṃ na sambhavati ॥

[II,122,i]

dṛṣṭasāmānyatodṛṣṭādibhedāditi । dṛṣṭam yatra liṅgaliṅginoḥ sambandho dṛṣṭaḥ । sāmānyato dṛṣṭam yatra kvacit sambandhadarśanāt tatsāmānyākāreṇātīndriyārthādhigatiḥ । ādiśabdena pūrvavadādayo naiyāyikoktā gṛhyante । tatretyādinā - samavāyādīnāṃ tadvatāṃ ca samavāyyādīnāṃ samavāyasamavāyyādirūpeṇāpratyakṣatvābhyupagamāt paramatenāpi tadāśrayasyānumānasya pratyakṣapūrvakatvaṃ nāstīti darśayati । tanmatena tviti । tanmatagrahaṇam svamatena saṃyogasaṃyoginorapyapratyakṣatvāt । tadabhyupetyeti । tanmataṃ tacchabdena sambadhyate ॥

[II,122,ii]

na heturanumāyāś ceti । caśabdo bhinnakramo 'vadhāraṇārthaś ca draṣṭavyaḥ naiva heturityarthaḥ ॥

<II,123>

[II,123,i]

dvayoraviśeṣādityādi । dvayorapi sambandhinoraviśiṣṭaḥ saṃyogaḥ । tataś cobhayorapyagnidhūmayor gamyagamakabhāvaḥ syāt sarvathā ca, sarvātmanā saṃyogāt ॥

[II,123,ii]

saṃyoginau ca na । svarūpeṇādhigantavyāviti । svarūpam yadaviditasambandhenāpi gṛhyate dhūmādirūpam । tena nādhigamanārhau ॥

[II,123,iii]

kasmādityāha — na hyanumāna ityādi । sambandhirūpeṇa tarhi tayor adhigatayorupakāro bhaviṣyatītyāha — na cetyādi । na hīndriyadhiyo yogo viṣayo nāpi tadyuta ityanena  - saṃyogirūpeṇa saṃyoginoḥ pratyakṣatā na bhavatītyuktam ॥

{2.49}

[II,123,iv]

syādetat - na nāma pratyakṣapūrvakatvamanumānādīnām । lakṣaṇaṃ tu te ṣāṃ yadiṣṭam tadanavadyam yatas tasya pratiṣedho nocyata ityāha — anumānopadeśopamānāmityādi । kathaṃ punaḥ svābhiprāyeṇa noktamityāha — sambandhāntarasyānirdeśāditi । na hi vaiśeṣikādyabhimatasambandhebhyo 'nyaḥ kaścana sambandho nirdiṣṭaḥ । yadapīdaṃ śabareṇa svābhiprāyeṇa kilānumānamuktam - anumānaṃ jñātasambandhasyaikadeśadarśanādekadeśāntare 'sannikṛṣṭe buddhiḥ । tad dvividhaṃ pratyakṣadṛṣṭasambandhaṃ <II,124> sāmānyato dṛṣṭaṃ ceti tadapi vaiśeṣikīyānumānameva yadi ta eva sambandhā vivakṣitāḥ । athānye teṣāṃ svarūpaṃ na nirdiṣṭamityanirdiṣṭamevānumānam । smṛtirapi caikadeśadarśanādekadeśāntare pūrvādhigate jāyata iti sāpyanumānaṃ syāt । sambandho 'pi nendriyagrāhya ityuktam । tat kutas tasya pratyakṣadṛṣṭasambandhatetyayuktametat ॥

{2.50–2.52}

[II,124,i]

arthāpattyabhavayos tu pratiṣedha ucyata iti tayoḥ svābhiprāyeṇa vidhānāt ॥

[II,124,ii]

sthālyādyadhiśrayaṇādyarthagṛhītamiti । ekenādiśabdena cūrṇīdarvyādayaḥ sādhanaviśeṣā gṛhyante dvitīyena codakopasaṃhārādayo vyāpāraviśeṣāḥ । arthagṛhītatvaṃ tu pākasya tata utpatteḥ । na hi tair vinā pākaniṣpattir bhavati । tato 'nyathānupapattyā tat sarvamarthagṛhītameva । kathaṃ punaranumānam yāvatā trirūpāl liṅgato 'rthadṛg anumānamuktamityāha — pacatiliṅgādeva gamyata iti । pāka eva hi sthālyādīnāmavinābhāvatvāl liṅgam । avinābhāvas tu tata utpatteḥ । tato dhūmādagnyanumānaval liṅgajatvādanumānān na bhidyate ॥

<II,125>

[II,125,i]

anye tu bhāvābhāvābhyāṃ kāryakāraṇapratipattimarthāpattim icchanti tāmevānye yuktyākhyaṃ pramāṇāntaramiti । yathā sati cakṣuṣi cakṣurvijñānaṃ bhavati asati na bhavati । tasmāc cakṣureva tasya kāraṇamiti । na hīdamanumānaṃ yujyate dṛṣṭāntābhāvāt । pramāṇāntarasiddho hi dṛṣṭānto bhavati । na cātra pramāṇāntareṇa dṛṣṭāntasiddhiḥ । tathā hi - yadapīdaṃ bījāṅkurādi dṛṣṭāntatveneṣyate tatrāpyanenaiva siddhaḥ kāryakāraṇabhāvaḥ । na caitad yuktam yenaiva sādhyaṃ sādhyate tenaiva dṛṣṭānto 'pīti nidarśanānavasthāprasaṅgāditi । sāpi naiva pramāṇāntaram । na hyatra kāryakāraṇabhāvaḥ sādhyate sādhyasādhanayorabhedāt । na hi bhāvābhāvābhyāmanyo hetuphalabhāvaḥ । na ca tenaiva tasya sādhyatvamupapadyate । tasmādatra mūḍhaṃ prati jananakhyātyā pitṛtvavad viṣayadarśanene viṣayiṇo vṛttasambandhasya smaraṇād vyavahāraḥ sādhyate । yādṛśe viṣaye tvayānyatra kāryakāraṇavyavahāraḥ pravartitaḥ tādṛśa evāyam । tasmādatrāpi sa pravartyatāmiti । vyavahāre ca sādhye sambhavati dṛṣṭānta ityanumānameva । prayogas tu — yatra tadbhāvabhāvitvam tatra kāryakāraṇavyavahāraḥ kartavyaḥ । tad yathā yatra pūrvaṃ pravartitaḥ kāryakāraṇabhāvo bījāṅkurādau । tadbhāvabhāvitvaṃ ca cakṣurvijñānayoriti svabhāvaḥ ॥

<II,126>

[II,126,i]

śabaras tvāha — arthāpattirapi dṛṣṭaḥ śruto vārtho 'nyathā nopapadyata ityarthaparikalpanā yathā jīvati devadatte gṛhādarśanena bahirbhāvasyādṛṣṭasya kalpaneti । atra gobalīvardanyāyena śabdādavagatasya śrutaśabdena pṛthagupādānād dṛṣṭaśabdaḥ pramāṇāntaropalabdhe vartate । yathā jīvatītyabhāvapūrvikāyā arthāpatterudāharaṇam । gṛhādarśanena bahirbhāvasyeti jīvato devadattasya gṛhādarśanamabhāvapramāṇopalabdhaṃ bahirbhāvamantareṇa nopapadyata ityarthaḥ ॥

[II,126,ii]

atra yadi jīvato devadattasya gṛhādarśanaṃ bahirbhāvādanyathā na dṛśyata ityanyathā nopapadyata ityucyate evaṃ sati bahirbhāvāvinābhūtamapi tan na dṛṣṭamiti tathāpi nopapadyate । atha jīvato devadattasya gṛhādarśanaṃ bahirbhāva eva sati dṛṣṭaṃ tadabhāve ca na dṛṣṭamityanyathā nopapadyata ityabhidhīyate tadā tadbhāvabhāvitvamevānyathānupapannatvamuktaṃ syāt । tac cānvayavyatirekiṇyevārthe bhavatīti nārthāpattiranumānād bhidyate । prayogas tu — upalabdhilakṣaṇaprāpto gṛhe na dṛśyate jīvati ca sa bahir bhavati । yathā yathoktaprakāro bahirupalabhyamāno yajñadattaḥ । yathoktadharmakaś ca śabdāvagatasattāko devadatta iti svabhāvaḥ ॥

<II,127>

[II,127,i]

saṃśayakāraṇatvāditi । yat saṃśayakāraṇam na tat pramāṇam, prameyatvavat । tathā ca prakrāntārthāpattiriti vyāpakaviruddhamāha ॥

[II,127,ii]

gehe 'bhāvān na caitrasyetyādi । na hi gehe 'bhāvamātreṇa caitrasya bahirbhāvapratītir bhavati anyathā śaśaviṣāṇasyāpi syāt । gehaśabdas tu tatra vākye prayuktas tasya bahirbhāvaṃ gamayati ॥

[II,127,iii]

gehaśabdasya prayoge hi vākyametan niyamavantamabhāvaṃ khyāpayati, tathāvidhārthavivakṣāyāmevaivaṃvidhavākyaprayogāt । yadāha — yadi tu gehe bahiś ca na syāt nāstītyevocyeteti । tasmād vākyametadubhayamākṣipati gehābhāvaṃ ca bahirbhāvaṃ ca ekasyāpi niyamayogakhyāpakasya dvitīyākṣepanāntarīyakatvāt । na tu kevalo 'bhāvo bahirbhāvamākṣipati niyamavāṃś ca na kevalaḥ niyamasyobhayarūpatvāt । tasmān nāsti gehe caitra iti nābhava evocyate api tu bahiś ca bhāvaḥ । tasmādarthāpattirevābhāva iti । yathā hi sthālyādikamantareṇa pākasya niṣpattir na bhavatīti nāntarīyakatvāt sā tadākṣipati evaṃ pratiṣedhaniyamavivakṣāyāṃ gṛhaśabdasya prayogo bahirbhāvamantareṇa na bhavatīti nāntarīyakatvāt sa tamākṣipati । tataś ca yathā pacatiḥ sthālyāder liṅgam evamevaṃvidhavākyasamavāyī gehaśabdo 'pi bahirbhāvasyeti tata eva tadgatiḥ ॥

<II,128>

[II,128,i]

śabaras tvāha - abhāvo 'pi pramāṇābhāvo nāstītyarthasyāsannikṛṣṭasyeti । pratyakṣādipramāṇapañcakābhāva indriyeṇāsannikṛṣṭasyārthasya nāstītyabhāve niścayahetur bhavati । tasmādabhāvaḥ pramāṇamiti vākyārthaḥ ॥

[II,128,ii]

tamevānye 'nupalabdhiśabdena vyapadiśantaḥ pramāṇāntaravādina āhuḥ
	upalabdhyā yayā yo 'rtho jñāyate tadabhāvataḥ /
	nāstitvaṃ jñāyate tasyānupalabdhiriyaṃ matā //
iti । atrāpi pramāṇābhāvo 'gṛhīto vastvabhāvagrahaṇakāraṇaṃ na bhavati । atha grahaṇāpekṣaḥ sa vastvabhāvagrahaṇe vyāpriyate anavasthā syāt । yathā hi ghaṭābhāvaḥ pramāṇābhāvena gṛhyate tathā pramāṇābhāvo 'pyapareṇa so 'pyapareṇetyanavasthitiḥ । ekasyāpi cāgrahaṇe sarveṣāmagrahaṇamiti kutas tasya prāmāṇyam । agṛhītasyāpīndriyavad grahaṇakāraṇatvaṃ syāditi cet na abhāvasya sarvasāmarthyavirahalakṣaṇatvāt । <II,129> anyathā bhāva eva syāt arthakriyāsāmarthyalakṣaṇatvād bhāvasyeti nābhāvaḥ pramāṇam ॥

[II,129,i]

tavāpi tarhyanupalabdhir na syāt pramāṇaṃ yathoktādeva doṣāt । naitadasti na hi mayaivaṃvidhānupalabdhiriṣyate api tu upalabdhilakṣaṇaprāptasyānupalabdhiḥ । upalabdhilakṣaṇaprāptirupalambhapratyayāntarasākalyaṃ svabhāvaviśeṣaś ca  yaḥ svabhāvaḥ satsvanyeṣūpalambhapratyayeṣu san pratyakṣa eva bhavati । tatropalabdhiḥ kartṛsthā vā kriyā syāt karmasthā vā । pūrvakalpa upalabhamānasya dharmo jñānamupalabdhiḥ । tato 'nyopalabdhiranupalabdhiḥ vivakṣitopalabdheranyatvādabhakṣyāsparśanīyavat । yadā tu karmasthā kriyopalabdhiśabdenocyate tadopalabhyamānasyaiva dharmaḥ svaviṣayajñānajananayogyatālakṣaṇa upalabdhir viṣayasvabhāva eva, yogyatāyā bhāvarūpatvāt । tasmādanya upalambhayogya eva tadekajñānasaṃsṛṣṭasvabhāvo 'nupalabdhiḥ । sa cāyaṃ yathopavarṇito dviprakāro 'pyanupalambhaḥ pratyakṣeṇaiva sidhyatīti nāsmākaṃ yathoktadoṣasambhavaḥ ॥

<II,130>

[II,130,i]

bhavatu nāmaivaṃvidhānupalabdhiḥ pramāṇam । sā punaḥ kathamanumānam । kathaṃ ca na syāt । dṛṣṭāntānapekṣaṇāt । na hyasyāṃ kaścid dṛṣṭānto 'sti । pramāṇasiddho hi dṛṣṭānto bhavati । anyathā yadyanupalabdhisiddha eva dṛṣṭāntaḥ syāt evaṃ sati yathā ghaṭābhāvo dṛṣṭāntena sādhyate, tathā dṛṣṭānto 'pi nirupākhyaṃ vyomakusumādyapareṇa dṛṣṭāntena sādhyeta । so 'pyapareṇetyanavasthā prasajyeta । atha dṛṣṭānto dṛṣṭāntena vināpi sidhyati ghaṭābhāvo 'pi sidhyet । tataś ca pramāṇāntaramevānupalabdhiḥ syāt dṛṣṭāntānapekṣaṇāditi ॥

[II,130,ii]

naiṣa doṣaḥ । na hyapalambhenābhāvaḥ sādhyate । kiṃ tarhi । abhāvavyavahāraḥ । nimittaṃ hyasadvyavahārasyopalabhyānupalabdhiḥ । sā svasannidhānāt svanimittamenaṃ sādhayatīti svanimittasāmagrībhāvī sarve 'tra dṛṣṭāntaḥ । sadvyavahārapratiṣedhe 'pi sādhye dṛśyānupalabdhyetarayā ca nimittavaikalyābhāvino 'ṅkurādayo 'pi dṛṣṭāntaḥ na kevalaṃ nirupākhyameveti na pramāṇāntaratvaprasaṅgaḥ ॥

[II,130,iii]

kiṃ punaḥ kāraṇamabhāva eva na sādhyate । bhedābhāvāt । tathā hi — upalabdhireva dṛśyātmanāṃ sattā anupalabdhiś cāsattā । kathaṃ kṛtvā । <II,131> yadā tāvad yathoktā svaviṣayajñānajananayogyatopalabdhiḥ tadā yogyatāyāḥ svabhāvabhūtatvādupalabdhiḥ satteti siddhametat । yadāpi kartṛdharmo jñānamupalabdhiḥ tadāpi sā dṛśyasyārthasya sattānibandhanatvāt tadvyāptyavyatirekābhyāṃ tatsvabhāvāviśiṣṭeti sattāvadupacārāt sattaiva । tadevamubhayathāpyupalabdhiḥ sattā । tadabhāvaś cāsattā paryudāsavṛttyā pūrvavat । saiva cānupalabdhiriti nāsti sādhyasādhanayor bhedaḥ । tan nābhāvo 'nupalabdhyā sādhyate । tasmān nimittopadarśanena nāstītyanupalabdherasadvyavahāraḥ sādhyate muḍhaṃ prati jananakhyātyā pitṛtvavat । adṛśyānupalambhenāpi nimittābhāvād vyavahārapratiṣedha ajananakhyātyāpitṛtvavaditi ॥

[II,131,i]

yātra parapakṣapratiṣedhenetyādi । yaduktaṃ bhāṣyakāreṇa - parapakṣapratiṣedhena svapakṣasiddhiriti tatpratiṣedhaḥ sāṅkhyīyāvītapratiṣedhādeva kṛto veditavyaḥ ayamapyāvītaprayoga eveti kṛtveti ॥

[II,131,ii]

dvitīyaḥ paricchedaḥ samāptaḥ ॥