<I,001>

{1}

<§ pratyakṣaparicchedaḥ>

[I,001,i]

namo mañjughoṣāya ॥

[I,001,ii]

	sa śrīmān akalaṅkadhīḥ svayam upetyāryo 'nujagrāha yaṃ 
	vyaktaṃ tasya na vetty ayaṃ jaḍamatir loko garīyaḥ padam /
	tatropāsitalokabhartari kṛtā svalpāpy anarthodayā 
	sammohād avadhīraṇeti kṛpayā tannītir uddyotyate // <1.0>

[I,001,iii]

hitāhitaprāptiparihārayor niyamena samyagjñānapūrvakatvād aviduṣāṃ tadvyutpādanārtham idam ārabhyate ॥

[I,001,iv]

tad dvividhaṃ samyagjñānaṃ
	pratyakṣam anumānaṃ ca	...
iti । na hy ābhyām arthaṃ paricchidya pravartamāno 'rthakriyāyāṃ visaṃvādyate । <I,002> nanv anyad api śābdopamānādikaṃ pramāṇam asti । pramāṇasya sato 'traivāntarbhāvāt
							... pramāṇe	...
eva
										... sadṛśātmanā /
	apratyakṣasya sambandhād anyataḥ pratipattitaḥ // <1.1>
dvividha eva hy arthaḥ pratyakṣaḥ parokṣaś ca । tatra yo jñānapratibhāsam anvayavyatirekāv ātmano 'nukārayati, sa pratyakṣaḥ । tadasādhāraṇaṃ vasturūpaṃ svalakṣaṇam । anyas tu buddhau sākṣātsvabhāvopādhānasāmarthyarahito 'yuktapratipattir eva । na cānyadarśane 'nyakalpanā yuktā, atiprasaṅgāt । tasya nāntarīyakatāyāṃ tu syāt । sa hi pratibaddhasvabhāvo yathāvidhaḥ siddhaḥ, tathāvidhasannidhānaṃ sūcayati । sāmānyena ca sambandhino 'rthasya pratipattir anumānam iti dve eva pramāṇe, anyathā pratipattyayogāt ॥

<I,003>

[I,003,i]

na vai pratibandha eva liṅgalakṣaṇam, kiṃ tarhi grāhyadharmaṇi dharmiṇi ca darśanam । na caitacchabdānām astīti kathaṃ na pramāṇāntaram । te tarhi tatrādṛṣṭāḥ kam artham upanayanty apanayanti vā । yatprāgdṛṣṭaṃ tatra smṛtim ādadhāti । sā kim aśabdaliṅgā svayaṃ kathañcid anusmarate na bhavati । asti vānayor avasthayor viśeṣaḥ । tad ime kvacit kiñcid asiddham anupanayanto 'napanayanto vā kathaṃ kasyacit sādhanam । na ca tebhyo 'rthasiddhiḥ, teṣāṃ tatra pratibandhāsiddheḥ । vaktur abhipretaṃ tv arthaṃ sūcayeyur iti sa eva ca tathāpratipādyamāna āśrayo 'stu ॥

[I,003,ii]

tadbhāvabhāvānupalabdhī tarhi prabhavābhāvasādhane nānumānam, ananvayāt । na hy atra dṛṣṭānto 'sti, sādhanāntarābhāvāt tat sādhanatve ca nidarśanānavasthāprasaṅgāt । na, tatra viṣayadarśanena viṣayiṇo vṛttasambandhasya smaraṇāt । na hy anvayavyatirekābhyām anyo hetuphalayos tadbhāvaḥ । tathā yuktopalambham anupalabhamānā nāstīty āhuḥ । tannimittopadarśanenānupalabdhenāstīti vyavahāraḥ sādhyate mūḍhaṃ prati, jananakhyātyā <I,004> pitṛtvavat । adṛśyānupalambhe 'pi nimittābhāvāt sadvyavahārapratiṣedhaḥ, ajananakhyātyā 'pitṛtvavat । tasmāt sarvaṃ svato 'siddham anyatsādhanam avyabhicāryātmasambandham apekṣata iti nāpratyakṣaṃ pramāṇam anumānād vyatiriktam asti ॥

[I,004,i]

nāpratyakṣaṃ pramāṇam astīty aparaḥ । tad ayuktam, yasmāt
	pramāṇetarasāmānyasthiter anyadhiyo gateḥ /
	pramāṇāntarasadbhāvaḥ pratiṣedhāc ca kasyacit // <1.2>

[I,004,ii]

sa khalu pratyakṣaṃ pramāṇaṃ nānumānam iti bruvāṇaḥ kāsāñcij jñānavyaktīnāṃ pravṛttau saṃvādaṃ visaṃvādaṃ copalabhya tallakṣaṇaṃ vyāptyā kathayed yathopaddeśaṃ pravartamānasyāvipralambhārtham । tadyathā dṛṣṭasādharmyāt tathā prasādhitaṃ nānumeyatām atipatati । tac cāsiddham iti na kiñcit pramāṇam apramāṇaṃ vā 'nyatrānubhūtaviṣayābhyo 'nirdeśyalakṣaṇābhyo jñānavyaktibhyaḥ । na ca tābhiḥ svasantānabhāvinībhir alakṣitābhir ayaṃ paraṃ vyavahārayitum īśa ity apraṇayanam eva śāstrasya । praṇayan vā svām eva vṛttiṃ svavācā <I,005> viḍambayati । parāvabodhārthaṃ ca śāstraṃ praṇayann anumānaṃ pratikṣipatīty ayuktam, tasyāprāmāṇye vṛttivaiphalyāt ॥

[I,005,i]

na ca śarīram eva buddhiḥ, tatsiddhāv api buddhivikalpe saṃśayāt । nainam anyasambandhinaṃ puruṣamātrapratyakṣam anveti ॥

[I,005,ii]

pratiṣedhaṃ cāyaṃ kvacit kurvāṇo na pratyakṣeṇa kartum arhatīti, tasyābhāvaviṣayatvavirodhād arthasāmarthyāpekṣaṇāt, anapekṣāyāṃ vyavadhānādibhāve 'pi bhāvaprasaṅgāt । pratyakṣasyaiva nivṛtter abhāvaniścaya iti cet, byāhatam etat — tac ca nāsti tena ca pratipattir iti । nivṛtter vāsyāsad iti kutaḥ, niyamābhāvāt । bhāve vā sa evāvyabhicāro 'nupalabdher iti sā tenābhāvaṃ pratipādayantī liṅgam eva ॥

[I,005,iii]

kasyacit saṃvāde 'pi tajjātīyasya vyabhicāradarśanād anāśvāsa iti cet, na, tadrūpānupalakṣaṇāt । svabhāvapratibandho hi liṅgalakṣaṇam । <I,006> na ca tasya vyabhicāraḥ, tadabhāve svabhāvābhāvāt । tathā hi
	arthasyāsambhave 'bhāvāt pratyakṣe 'pi pramāṇatā /
	pratibaddhasvabhāvasya taddhetutve samaṃ dvayam // <1.3>

[I,006,i]

pratyakṣam apy arthāvisaṃvādād eva pramāṇam । sa cāvisaṃvādas tasmād ātmalābhāt, anyato bhavato 'bhavato vā bhāve niyamena tatsamvādāyogāt । nārthavyabhicārād arthasaṃvādanaṃ pratyakṣasya, kiṃ tarhy arthadarśanād iti cet, tat punar arthadarśanam arthabhāvo vā syāt । arthabhāvaś cet, sarve 'rthāḥ pratyakṣā iti sarvaḥ sarvadarśī syāt । jñānabhāvaś cet, katham anyasya bhāve 'sambaddhasya bhāvaniyamaḥ । darśanād bhāvasiddhir iti cet, nanu tad evedaṃ paryanuyuktam — kim idaṃ darśanaṃ nāmeti । tasmāj jñānabhāvād arthabhāvam icchatā jñānasya tatpratibandho vācyaḥ । sa ca kāryasvabhāvayor liṅgayor anumāne 'pi tulya iti na pramāṇalakṣaṇam anumānaṃ nānveti ॥

<I,007>

[I,007,i]

tatra
	pratyakṣaṃ kalpanāpoḍham abhrāntam	...

[I,007,ii]

timirāśubhramaṇanauyānasaṃkṣobhādyanāhitavibhramam avikalpakaṃ jñānaṃ pratyakṣam । kā punar iyaṃ kalpanā ॥

[I,007,iii]

										... abhilāpinī /
	pratītiḥ kalpanā	...
abhilāpasaṃsargayogyapratibhāsā pratītiḥ kalpanā । tayā rahitam । na hi sendriyajñāne sambhavati,
						... arthasya sāmarthyena samudbhāvāt // <1.4>

[I,007,iv]

tad dhy arthasāmarthyenotpadyamānaṃ tadrūpam evānukuryāt । na hy arthe śabdāḥ santi tadātmano vā, yena tasmin pratibhāsamāne te 'pi pratibhāseran । na cāyam arthāsaṃsparśī saṃvedanadharmaḥ, artheṣu tanniyojanāt, tato <I,008> 'rthānām apratītiprasaṅgāt । tasmād ayam upanipatya vijñānaṃ janayannānātmanāntarīyakaṃ pratibhāsaṃ punaskartuṃ yukto rasādaya iva parasparam । nāpi tadbalenodīyamānaṃ vijñānam arthāntaram anusartuṃ yuktaṃ rasādijñānavat । sato 'pi vā tadātmana indriyāntarajñānotpattāv asāmarthyād atiprasaṅgāc ca । vikalpakaṃ tu manovijñānam arthaśaktisannidhānānapekṣaṃ vikalpavāsanotthāpitam aniyatendriyārthagrāhi kutaścid anubhavasambandhāt saha pṛthag vā gṛhṇīyāt ॥

[I,008,i]

api ca
	arthopayoge 'pi punaḥ smārtaṃ śabdānuyojanam /
	akṣadhīr yady apekṣeta so 'rtho vyavahito bhavet // <1.5>
na hi saṅketakālabhāvitam abhilāpasāmānyam asmaratas tadyojanā sambhavati, śabdāntara iva । na cārthābhipātakṛte 'satyāntare vikāre śabdaviśeṣe smṛtir yuktā, tasyā atatkṛtatve tannāmāgrahaṇaprasaṅgāt । tataḥ smṛtyā vyavadhānān nārthopayogo 'nantaravyāpāraphalaḥ syāt ॥

<I,009>

[I,009,i]

ataś ca
	yaḥ prāg ajanako buddher upayogāviśeṣataḥ /
	sa paścād api	...
syāt । ātmābhedena sāmarthyāviśeṣān naikasyaikatra kriyākriye syātām ॥

[I,009,ii]

					... tena syād arthāpāye 'pi netradhīḥ // <1.6>

[I,009,iii]

arthasya sākṣād buddhāv anupayogāt smṛtiprabodhe copayuktatvān nāsyānupakāriṇo buddhir bhāvam apekṣeta । arthābhipātakṛte ca buddhijanmany abhilāpasmṛtyantarābhāvāt siddham avikalpakaṃ pratyakṣam ॥

[I,009,iv]

kiṃ ca
	viśeṣaṇaṃ viśeṣyaṃ ca sambandhaṃ laukikīṃ sthitim /
	gṛhītvā saṅkalayyaitat tathā pratyeti nānyathā // <1.7>

[I,009,v]

kiñcit kenacid viśiṣṭaṃ gṛhyamānaṃ viśeṣaṇaviśeṣyatatsambandhalokavyavasthāpratītau tatsaṅkalanena gṛhyate daṇḍyādivat । nānyathā, arthasambandhādhidhānavyavasthāparijñāne <I,010> 'bhāvāt । jātiguṇakriyāvatām etan na sambhavaty eva, rūpavivekasambandhayor apratibhāsanena ghaṭanāyogāt kṣīrodakavad detadvedini । yatrāpi vivekapratipattir asti, tasyāpi grahaṇam ॥

[I,010,i]

	saṅketasmaraṇopāyaṃ dṛṣṭasaṅkalanātmakam /
	pūrvāparaparāmarśaśūnye tac cākṣuṣe katham // <1.8>
na hīdam iyato vyāpārān kartuṃ samartham, sannihitaviṣayabalenotpatter avicārakatvāt । vicārakatve cendriyamanovijñānayor abhedaprasaṅgāt । abhede cātītānāgatavastuprabhedagrahaṇāgrahaṇohānūhārthabhāvāpekṣānapekṣādiprasaṅgaḥ ॥

[I,010,ii]

manovijñānābhisaṃskṛtam indriyajñānaṃ pratyetīti cet, na, yathoktāgrāhiṇas tathāpratipattyayogād aviṣaye 'pravṛtter jātyādisambandhātītaśabdavyavahārādīnām indriyajñānāviṣayatvāt । tasmān nendriyajñānam arthasaṃyojanāṃ kalpanām āviśati ॥

<I,011>

[I,011,i]

	vikalpotthāpitā sā ca nivartyetecchayā matiḥ /
	nārthasannidhim īkṣeta	...

[I,011,ii]

api ceyaṃ viśeṣaṇādivikalpotthāpitā satī pravṛttāpi samagrasāmagrīkā punar icchayā nivartyeta tadanyavikalpavat । śakyante hi kalpanāḥ pratisaṅkhyānena nivartayitum, nendriyabuddhiḥ, sāmagrīsākalye 'pi vinivartya gobuddhim aśvam api kalpayato gor darśanāt । nāpīyam arthasannidhim apekṣeta । na hi gavādivikalpo 'rthasannidhāv eva bhavati ॥

[I,011,iii]

							... nānyathedantayeti cet // <1.9>
na hy ayaṃ gaur ity asannihite 'rthe bhavati । idaṃ ca naḥ pratyakṣaṃ, sannihitārthaniścayalakṣaṇatvāt । naitad asti, yasmāt
	avidyamānābhede 'pi tadakṣāgocaratvataḥ /
	spṛśato 'py asti sā buddhiḥ	...
ko hīndriyāviṣayasyārthasya tadindriyajñānotpattāv avidyamānād bhedaḥ, tatsāmarthyasya tataḥ sarvathā sākṣād vinivṛtteḥ, paramparopayogasyātītād <I,012> api darśanāt । tad ayam aviṣayatvād abhūtāviśiṣṭam api spṛṣṭvā 'yaṃ ghaṭa iti pratipannapratyakṣībhavitum arhati ॥

[I,012,i]

							... dravyaṃ tat spārśanaṃ yadi // <1.10>

[I,012,ii]

tan na । spārśanam api dravyaṃ spṛṣṭvā gṛhṇātīti cet,
	nāyaṃ ghaṭa iti jñāne varṇapratyavabhāsanāt /
na hy ayaṃ ghaṭa iti jñānaṃ sparśanendriyajaṃ yuktam, tathāsamanvāhāre varṇasyāpi pratyavabhāsanāt । tena rūpasparśavijñānānvayo mānasam eṣa smārto vikalpaḥ ॥

[I,012,iii]

api ca
	yatsannidhāne yo dṛṣṭas taddṛṣṭes taddhanau smṛtiḥ // <1.11>
	yuktā tadgatyabhāve tu śabdabhede smṛtiḥ katham /
	tadasmṛtau ca tenārthaṃ saṃsṛṣṭaṃ vetty asau katham // <1.12>

<I,013>

[I,013,i]

yady eṣa niyamaḥ — svābhidhānaviśeṣaṇāpekṣā evārthā vijñānair vyavasīyanta iti, nivṛttedānīm indriyavijñānavārttā, abhidhānaviśeṣe amṛter ayogāt । sati hy arthadarśane 'rthasannidhau dṛṣṭe śabde tataḥ smṛtiḥ syāt, agnidhūmavat । na cāyam aśabdakam arthaṃ paśyati, apaśyaṃś ca na śabdaviśeṣam anusmarati, ananusmarann na yojayati, ayojayan na pratyetīty āyātam āndhyam aśeṣasya jagataḥ ॥

[I,013,ii]

abhipatann evārthaḥ prabodhayatyāntaraṃ saṃskāram । tena smṛtiḥ, nārthadarśanād iti cet, na, tatsambandhasyāsvabhāvikatvāt, samayādarśane 'bhāvāt । puruṣecchāto 'rthānāṃ svabhāvāparāvṛtter na samayakālotpattiḥ svabhāvasya । parāvṛttau ca tasya tādātmyād anyasyāsamayadarśino 'pi syāt । na hi pratipuruṣam arthānām ātmabhedaḥ, nairātmyaprasaṅgāt, ātmasthiter abhāvāt । tasmād ayam aśabdasaṃyojanam evārthaṃ paśyati darśanāt ॥

[I,013,iii]

atha vā pratyakṣasādhana evendriyadhiyaḥ kalpanāvirahaḥ । yataḥ
<I,014>
	saṃhṛtya sarvataś cintāṃ stimitenāntarātmanā /
	sthito 'pi cakṣuṣā rūpam īkṣate sākṣajā matiḥ // <1.13>
apratibhāsamānābhijalpāpratibhāsamānā pratyakṣaiva sarvaprāṇinām indriyabuddhir iti kim atrānyena sādhanena । na cemāḥ kalpanā apratisaṃviditā evodayante vyayante vā, yena satyo 'py alakṣitāḥ syuḥ । tathā hi
	punar vikalpayan kiñcid āsīn me kalpanedṛśī /
	iti vetti na pūrvoktāvasthāyām indriyād gatau // <1.14>

[I,014,i]

sa punaḥ pratisaṃhārād vyutthitacittaḥ kiñcid vikalpayan svacittadhārāḥ saṅkalayaty evaṃ caivaṃ ca kalpanā mamāsīd iti । tad imāḥ kalpanāḥ pratyakṣabhāvinyaḥ kathaṃ saṃhṛtavikalpe darśane 'vibhāvitā nāma । tad ayam asaṃsṛṣṭavikalpo vā pratyakṣo darśanātmā dṛśyātmano vā vikalpasya darśane 'dṛṣṭir vikalpakalpanām indriyajñāne pratihanti ॥

[I,014,ii]

na vai buddhiḥ pratyakṣā, yenendriyajñānasya vikalpopagame bādhā <I,015> syāt । sa eva tāvad ayaṃ vikalpaḥ saṃvidita upayann āpayaṃś ca kvāntarbhāvyatām arthe buddhau vā । nārthe, adhyātmaṃ parisyandādīhāvaśenodayāstamayāyogāc ca । buddhir atra vivarteta, sā cāpratyakṣatā vivṛttāpi na prakāśeta । na ca prakāśo 'rthas tathāvṛttiḥ । nāpy anyaḥ kaścid ihānuṣaṅgīty abhāva evārthābhilāpānukāriṇo 'nubhavātmano vikalpasya । sukhādisaṃvedanaṃ ca buddhiḥ । sā ca parokṣeti nānugrahopaghātau tataḥ syātām, puruṣāntarasaṃvedanavat । ananuyaṃś caiṣāṃ pratyakṣeṇa katham ātmanyanviyāt ॥

[I,015,i]

ajñāte 'rthe buddher asiddhes tajjñāne 'numānād anvetīti cet, jitaṃ jaḍaijayaghoṣaṇām avaghuṣya, yenaivaṃvadino 'py avadheyavacaso loke । arthajñānaṃ ca nāma buddhisādhanaṃ pratyeti na buddhim iti ślāghanīyaprajño devānāṃ priya iti ॥

[I,015,ii]

nārthajñānaṃ buddher liṅgam, kiṃ tarhīndriyārthāv iti cet, avyabhicārī hetuḥ । mana iti cet, tad api pūrvakam evānantaravijñānahetuḥ vijñānaṃ vidmaḥ, tasya viṣayāntarāvadhānavaiguṇye 'nyatra vijñānanutpatteḥ । tac <I,016> cāsiddham । vyakto viṣaya iti cet, nanu sā vyaktir buddhir eva । tadupādhiḥ so 'py asiddha eva । na vyaktir buddhir arthātmeti cet, sa kiṃ abuddhijanmā buddhiṃ gamayet, pratibandhābhāvat । arthāt manaś ca sādhāraṇatvād anyabuddher apy anumanaprasaṅgaḥ । siddhe 'pi hi liṅge 'siddhayā buddhyā sambandhābhāvād ananumānam । tasmāt pratyakṣeyamanabhilāpā ca pratibhātīti ॥

[I,016,i]

	śabdenāvyāpṛtākṣasya buddhāv apratibhāsanāt /
	arthasya dṛṣṭāv iva tadanirdeśyasya vedakam // <1.15>

[I,016,ii]

tac cedaṃ pratyakṣam anabhilāpyaviṣayam, avyāpṛtendriyasya darśanavad buddhau śabdenāpratibhāsanāt । na hi sa śabdārthaḥ, yaḥ śābde na pratibhāsate । na ca śabdaviṣaya eva vastu, ākārāntareṇa darśane pratibhāsanād etāvanmātranibandhanatvāc cātattvasya । vastvabhāve 'pi śābdapratibhāsāpracyuter asadarthapratibhāsāviśeṣāt saty api pratītir atadātmagrāhiṇī, tadbhāvābhāvayor ananukārāt, rasabuddhivad gandhasya cakṣurbuddhivac ca rūpasya । ākārārpaṇakṣamaṃ hi kāraṇaṃ vijñānasya viṣayaḥ । nānanukṛtānvayavyatirekaṃ <I,017> kāraṇam, nākāraṇaṃ viṣayaḥ । tasmān na vastuviṣayāḥ śābdavikalpāḥ ॥

[I,017,i]

arthapratipattaye ca śabdāḥ prayujyante । na cendriyārtho 'nvayī, yataḥ sabdena dṛṣṭasambandho vyavahāre pratīyeta । tathā hi
	ekatra dṛṣṭo bhedo hi kvacin nānyatra dṛśyate /
na hi vyaktyātmānaḥ parasparam anuyanti, śaktipratibhāsādibhedāt ॥

[I,017,ii]

	na tasmād bhinnam asty anyat sāmānyaṃ buddhyabhedataḥ // <1.16>

[I,017,iii]

na hi vyaktyātmano vyatiriktam anvayinam erthaṃ paśyāmaḥ, yaṃ śabdo 'nudhāvet । arthanānātve hi buddhinānātvaṃ dṛṣṭaṃ bhūtaguṇavat । tadabhede 'py arthabhedakalpanāyām atiprasaṅgaḥ । sarvātmasv ekatvāniścayād anānātvapratipatter anānaikaṃ jagat syāt ॥

[I,017,iv]

athāpi syāt, pratibhāsamānam api sāmānyam anupalakṣaṇān na vivekena niścīyata iti । tad ayuktam, yasmāt
	dhīśabdavṛtter anyatra tato nānupalakṣaṇam /

[I,017,v]

abuddhiśabdānvatabhājo hi bhedān ayaṃ sāmānyadarśanabalenānvayan <I,018> katham anupalakṣako nāma । na hi yato yatra jñānābhidhānavṛttiḥ, tadanupalakṣaṇe tasya tathāpratītir daṇḍivat ॥

[I,018,i]

	tasmād viśeṣaviṣayā sarvaivendriyajā matiḥ // <1.17>
tatra sāmānyāpratibhāsanāt pratibhāsināṃ cānanvayād viśiṣṭam evānabhilāpyaṃ vasturūpam indriyatayaḥ pratyāviśanti । kathaṃ tarhīdānīm aniścayātmanaḥ pratyakṣād vyavahāraḥ । niścinvanhīdantayā sukhaduḥkhasādhanayoḥ prāptiparihārāya pravartate । nāyaṃ doṣaḥ, yasmāt
	taddṛṣṭāv eva dṛṣṭeṣu saṃvitsāmarthyabhāvinaḥ /
	smaraṇād abhilāṣeṇa vyavahāraḥ pravartate // <1.18>

[I,018,ii]

arthālocanamātre 'pi pratyakṣe 'nubhavasāmarthyabhāvino 'nubhūtapratisandhāyinaḥ smaraṇāt taddṛṣṭāv eva dṛṣṭeṣv abhilāṣetarābhyāṃ vyavahāro bhavati । <I,019> vastudharmo hy eṣa yad anubhavaḥ paṭīyān smṛtibījam ādhatte, tādṛśadarśanād asya prabodho 'bhilāṣavāsanāvivṛttir ato vṛttiś ca ॥

[I,019,i]

	mānasaṃ cākṣavijñānānantarapratyayodbhavam /
	tadarthānantaragrāhi	... <1.19ac>

[I,019,ii]

pratyakṣam iti vartate । mānasam apīndriyajñānena samanantarapratyayena svaviṣayānantarakṣaṇasahakāriṇā janitaṃ pratyakṣam । ata eva ca nānindriyadṛṣṭir nāpi viṣayāntarasya ॥

[I,019,iii]

svajñānakālabhāvī tadatulyakriyākālo narthaḥ sahakārīti cet, na, ubhayos tulyakālatvāt । asataḥ prāgasāmarthyāt sāmarthyakāle ca kāryaniṣpatter anupayogāj jñānahetor viṣayasya sahabhāvo viruddhaḥ ॥

[I,019,iv]

	bhinnakālaṃ kathaṃ grāhyam iti ced grāhyatāṃ viduḥ /
	hetutvam eva yuktijñā jñānākārārpaṇakṣamam // <1.20>
ity antaraślokaḥ ॥

<I,020>

[I,020,i]

na cedaṃ pūrvapramāṇaviṣayagrāhi, anadhigataviṣayatvāt pramāṇasya, anyathā cātiprasaṅgāt, abhraṣṭadarśanasaṃskārasya gṛhītagrahaṇasya smārtād aviśeṣāt । niṣpāditakriye karmaṇy aviśeṣādhāyi sādhanam ity api sādhananyāyam atipatati । kramabhāvavirodhaś ca sarvāsāṃ tadarthahetūnāṃ buddhīnām, anyair akāryabhedasyāpekṣāyogād anapekṣāc ca kramotapattyayogāt । ādheyabhedatve cānyatvam । kṣaṇikatvād arthānām atipātāc ca nāsatāṃ grahaṇam । tasmād arthāntaram eva pratyayaviśeṣotpatter manaḥ pratyeti ॥

[I,020,ii]

							... sukhādīnāṃ svavedanam // <1.19d>
sukhādīnāṃ svasaṃvedanam api pratyakṣam । sukhādigrahaṇam spaṣṭasaṃvedanapradarśanārtham, sarvajñānānām ātmasaṃvedanasya pratyakṣatvāt । na hi sukhādīnām ātmasaṃvedane vikalpāḥ saṃbhavati, yasmad
	aśakyasamayo hy ātmā sukhādīnām ananyabhāk /

[I,020,iii]

nānuditaḥ pratiniyataḥ sukhādyātmā viṣayīkriyate saṃvittyā, <I,021> tasyās tadātmarūpatvāt । nainam iyam abhilāpena saṃsṛjati, tathāvṛtter ātmani virodhāt, tadrūpasya prāgadarśanād abhilāpābhoge ca viṣayapratyastamayāt tadvivekena saṃvido 'py agrāhyahrāhakasya ca samayasyābhāvāt, anyenāpy atītarūpasyāsaṃvedanāt, apunarbhāvini samayasya vaiyarthyāc ca ॥

[I,021,i]

	teṣām ataḥ svasaṃvittir nābhijalpānuṣaṅgiṇī // <1.21>

[I,021,ii]

aśakyasamayatvān na sukhādīnām ātmasaṃvittir āviṣṭābhilāpā । sā pratyakṣaṃ pramāṇam ॥

[I,021,iii]

naivaṃ sukhādayaḥ saṃvedanarūpāḥ । ekārthasamavāyinā tu jñānena saṃvedyanta ity eke । teṣām api
	tadatadrūpiṇo bhāvas tadatadrūpahetujāḥ /
	tatsukhādi kim ajñānaṃ vijñānābhinnahetujam // <1.22>

[I,021,iv]

tadatatsvabhāvānāṃ bhāvānāṃ tādrūpyam atādrūpyaṃ ca paryanuyuktā hetuprakṛtim eva te 'py ālamberan tadrūpahetujās tadrūpā atadrūpahetujā atadrūpāḥ, yathā śālibījādibhyas tatprasavās tadanyebhyo 'nya iti, ākasmikatve <I,022> deśakālaprakṛtiniyamāyogāt ॥

[I,022,i]

tatra sukhādyutpattir nāviṣayā, yathāsvaṃ viṣayopanibandhanānāṃ sukhādīnāṃ tatsannidhānābhāve 'bhāvāt । nāpy anindriyāḥ, rūpādyanuṣaṅgiṇāṃ tadviṣayendriyavirahe 'darśanād anupahatendriyopanidhau ca punaḥ sambhavāt । nāpy amanaskārāḥ, ubhayasannidhāv api middhādiviplutadhiyo 'bhāvāt । etāvān eva vijñānotpatter api kāraṇakalāpaḥ । tatprakṛtes tatkāryasvabhāvaniyame nānupalambhātmanaḥ sukhādayaḥ । saṃskārān niyama iti cer, na, tasya sāmarthyādarśanāt । tanmātrabhāvino 'nyahetutvakalpanāyām atiprasaṅgaḥ । saṃskāra ity āpi pūrvakam eva yogyaṃ vijñānam utpaśyāmaḥ, antaḥkaraṇābhipātināṃ sukhādīnāṃ vijñānabhāvanāpaṭumandatādibhedānuvidhānāt । hetusāmyāt sukhādibhedābhāvaprasaṅga iti cet, na, tasyāḥ sāmagryā evāntaraviśeṣakṛtatvāt saṃśayanirṇayādibhedavat ॥

[I,022,ii]

nāntarāḥ sukhādayo nāpi cetanāḥ । tadātmanāṃ śabdādīnām anubhavāt tadanubhavakhyātir ity aparaḥ । tasyāpi
<I,023>
	aviśeṣe 'pi bāhyasya viśeṣāt prītitāpayoḥ /
	bhāvanāyā viśeṣeṇa nārtharūpāḥ sukhādayaḥ // <1.23>
yadi hi śabdādyātmānaḥ sukhādayaḥ syuḥ, śabdādyaviśeṣe bhāvanāviśeṣāt prītiparitāpaviśeṣo na syān nīlādyābhāsaviśeṣavat । te 'napekṣitatadatiśayā bhāvanānurodhino bauddhā eva prajñādivat ॥

[I,023,i]

	cetanāś cāpi vedyatvād atadrūpāpravedanāt /
cetanāś caite sukhādayaḥ saṃvedyatvāt । na hi yad yadviṣayākāraṃ saṃvedanaṃ na bhavati, tat tasya vedakam, aparaspararūpam iva sukhādisaṃvedanam, idam asya saṃvedanam iti sambandhasyābhivyaktinimittatvāt । indriyādiṣv api prasaṅgāt sārūpyam eva tadvedanalakṣaṇam ॥

[I,023,ii]

sārūpyam apy atadātmanaḥ prāk paścād apy ātmāpracyuteś caitanyasya katham iti cet, ayam aparo 'sya doṣo 'stu । na tv asarūpaṃ vedakaṃ nāma । na hi vittisattaiva tadvedanā yuktā, tasyāḥ sarvatrāviśeṣāt sarvavedanāprasaṅgāt । <I,024> tāṃ tu sārūpyam āviśatsarūpayatnaṃ ghaṭayet । idam eva ca naḥ sukhaṃ yatsātaṃ saṃvedanam iti siddhāḥ sukhādayaś cetanāḥ ॥

[I,024,i]

viṣayasārūpyāt saṃvedanasya tādātmye 'saṃvedanāḥ sukhādaya iti cet, na, tvatpakṣe 'py asti sukhādisaṃvedanam iti darśanārthatvād apakṣepasya । tatrāpi saṃvedanam evaikam āntaraṃ prītiparitāparūpaṃ paśyāmaḥ । na cāsyāyam ātmāparopadhāno yuktaḥ, tadaviśeṣe 'pi svabhāvābhyāsaviśeṣāt tadātmātiśayasiddheḥ । buddhir atiśayavatī na saṃvedanam iti cet, keyaṃ buddhiḥ । adhyavasāyaḥ । kim idaṃ saṃvedanam । anubhavaḥ । ko 'nayor bhedaḥ । viṣayākāraḥ padārtho 'saṃvedano 'nyā saṃvit । asaṃvedanaṃ sārūpyaṃ buddhilakṣaṇam ity anyasyāpi tatsarūpasya tatprāptir viśeṣo vā vācyaḥ । antaḥkaraṇatvādayo 'pi tannibandhanā na vā 'pratipattyaṅgam ity anughoṣyāḥ, tathāvidhasyānyatrāpi svacchatvāder viśeṣasya bhāvāt । saṃvinniṣṭāś <I,025> ca viṣayavyavasthitayaḥ । tāḥ katham avetano 'rtho vyavasthāpayet, atiprasaṅgat । atiśayavac ca bauddhaṃ sukhaṃ anariśaye 'pi śabādisukhā ity api vārttāmātram, ekatra yugapad anayor virodhāt । tasmān na caitanyād anyātiśayavatī buddhiḥ ॥

[I,025,i]

	tadrūpavyatirekeṇa buddher anupalakṣaṇāt // <1.24>

[I,025,ii]

ekam evedaṃ saṃvidrūpaṃ harṣaviṣādādyanekākāravivartaṃ paśyāmaḥ । tatra yatheṣṭaṃ sañjñāḥ kriyantām ॥

[I,025,iii]

apratyakṣā saṃvitpratyakṣo buddhivivarta iti cet, pratyakṣo viṣayopabhogaḥ, tadapratyakṣatve 'nyapratyakṣavat sarvāpratyakṣatvaprasaṅgāt । viṣayo 'stīti ca viṣayopabhogaḥ prāptaḥ, tadbhogasyāpratyakṣatvād asiddheḥ sato 'py asadaviśeṣāl laiṅgikopabhogasya cābhogatvād anyabhogavat । liṅgāyogād ato 'py asiddhir eva, yathoktaṃ prāk । tatra ca pratyakṣe viṣayopalambhe <I,026> samāpto vyavahāra ity apārthakam aparaṃ caitanyam । taṃ caikarūpam eva paśyāma iti nānyā buddhir anyo 'nubhavaḥ ॥

[I,026,i]

	saṃsargād avibhāgaś ced ayogolakavahnivat /

[I,026,ii]

vibhaktāv api cetanādhyavasāyau saṃsargavipralabdho 'yaṃ na vivecayaty ayogolakam iva vahneḥ, tadrūpasparśādhyavasāsāt ॥

[I,026,iii]

	bhedābhedavyavasthaivam utsannā sarvavastuṣu // <1.25>

[I,026,iv]

sarvārthopalambheṣu saṃsargaśaṅkayaikatvān adhyavasāyād bhinnopalambhayor api sukhādinīlādyākārayor anānātvāt kaṃ batāyam āśritya hetuṃ bhadābhedau vyavasthāpayet ॥

[I,026,v]

	abhinnavedanasyaikye yan naivaṃ tadvibhedavat /
	sidhyed asādhanatve 'sya na siddhaṃ bhedasādhanam // <1.26>
	bhinnābhaḥ sitaduḥkhādir abhinno buddhivedane /
	abhinnābhe vibhinne ced bhedābhedau kimāśrayau // <1.27>
<I,027>
iti saṅgrahaślokau ॥

[I,027,i]

ayogolake 'pi vahnisambandhād arthāntaram eva tattathotpannam ekaṃ dṛśyate, na nānārūpayor dravyayoḥ saṃsargād avibhāgaḥ । punas taddravyasantānasthitikāraṇavicchedāt tannivṛttis tadupādānakāraṇāpekṣiṇaś ca śītasparśāder aparotpattiḥ ॥

[I,027,ii]

tasmād antarāḥ sukhādayaḥ saṃvedanāś ca ॥

[I,027,iii]

	bhāvanābalataḥ spaṣṭaṃ bhayādāv iva bhāsate /
	yaj jñānam avisaṃvādi tat pratyakṣam akalpakam // <1.28>

[I,027,iv]

yoginām api śrutamayena jñānenārthān gṛhītvā yukticintāmayena vyavasthāpya bhāvayatāṃ tanniṣpattau yat spaṣṭāvabhāsi bhayādāv iva, tad avikalpakam avitathaviṣayaṃ pramāṇaṃ pratyakṣam, āryasatyadarśanavad yathā nirṇītam asmābhiḥ pramāṇavārttike ॥

[I,027,v]

	kāmaśokabhayonmādacaurasvapnādyupaplutāḥ /
<I,028>
	abhūtān api paśyanti purato 'vasthitān iva // <1.29>
	yathāviplavamāvegapratipattipradarśanāt /
	parokṣagatisañjñāyāṃ tathāvṛtter adarśanāt // <1.30>
	tasmād bhūtam abhūtaṃ vā yad yad evābhibhāvyate /
	bhāvanāpariniṣpattau tat sphuṭākalpadhīphalam // <1.31>
ity antaraślokāḥ ।

[I,028,i]

tathā hy aśubhapṛthivīkṛtsnādikam abhūtaviṣayam api spaṣṭapratibhāsaṃ nirvikalpakaṃ ca bhāvanābalaniṣpannam iṣyate ॥

[I,028,ii]

astu nāma bhāvanābalena spaṣṭābham, nirvikalpakaṃ tu katham । yasmān
	na vikalpānubaddhasya spaṣṭārthapratibhāsitā /

[I,028,iii]

pratyastamitārthavaiśadyo hi sarva eva viplutadhiyo 'pi saṃsṛṣṭābhilāpaḥ pratyayaḥ । tan nāyaṃ sphuṭapratibhāso vikalpako bhavitum arhati । tathā hi
	svapne 'pi smaryate smārtaṃ na ca tat tādṛgarthavat // <1.32>

<I,029>

[I,029,i]

middhopaplutānām apy anubhūtasmaraṇākārā vikalpā bhavanti । na ca te tathāvabhāsinaḥ smaryante । tan na viplavo 'nyo vā vikalpaṃ sphuṭayati । avikalpaka eva sphuṭāvabhāsa iti ॥

[I,029,ii]

svapnajñānaṃ tarhi viśadābhaṃ pratyakṣaṃ bhavatv avikalpanāt । na, abhrāntam iti nirdeśāt । ata eva
	vikalpo 'vastunirbhāsād visaṃvādād upaplavaḥ /
	pratyakṣābho	...
dvividha ucyate । vastupratibhāsaṃ hi pratyakṣam, tadabhāve tadābhāsapracyuter ity uktam । na caivaṃ vikalpaḥ, tatpratibhāsasya vastuny ananurodhāt । tasmāt pratyakṣābhāsaḥ । viplavaś ca
					... 'kṣajatve 'pi tadanyebhyo 'viśeṣataḥ // <1.33>

[I,029,iii]

yo 'pi kaścid viplava indriyajaḥ, tadanyendriyajāviśeṣāt, asāv api vastvananurodhipratibhāso vipralambhāt pratyakṣābhāsaḥ । etena mānaso 'pi viplavo vyākhyātaḥ ॥

<I,030>

[I,030,i]

naiva dvicandrādibhrāntir indriyajety eke । tan na, aindriye bhāvābhāvānurodhasya tattvalakṣaṇatvāt tasyehāpi tulyatvāt, indriyavikāre ca vikārāt, tannibandhanatvāc cāśrayasthiteḥ, sarpādibhrāntivan manobhrānter akṣavikṛtāv api nivṛttiprasaṅgāt, tathākṣavikāranivṛttāv apy anivṛttiprasaṅgāt । tasmād indriyajam apy etad bhrānter apratyakṣam । ata eveti karaṇavyavacchinnād vikalpavargāt pṛthaktaimiropalakṣitaṃ viplavaṃ pratyakṣābhāsam āha sāpavādatvasūcanārtham, anyatra cakṣurādiparamāṇūnāṃ dvicandranīlādyābhāsavijñānahetutvavacanāt ॥

[I,030,ii]

kiṃ punar asya pramāṇasya phalam । prameyādhigatiḥ । sā hi jñānam, tac ca phalam iti kim idānīṃ pramāṇaṃ । yata iyaṃ prameyādhigatir avyavadhānā tattvaṃ pratilabhate । tatra
<I,031>
	arthena ghaṭayaty enāṃ na hi muktvā'rtharūpatām /
	tasmāt prameyādhigateḥ pramāṇaṃ meyarūpatā // <1.34>

[I,031,i]

na hi kriyāsādhanam ity eva sarvaṃ sarvasyāḥ kriyāyāḥ sādhanam, kiṃ tu yā yataḥ । tatrānubhavamātreṇa sadṛśātmano jñānasya sarvatra karmaṇi tenātmanā bhavitavyam, yenāsyedam iti pratikarma vibhajyate । anātmabhūtaś cāsyendriyārthasannikarṣādiṣu hetuṣu vidyamāno 'pi bhedo bhinne karmaṇy abhinnātmano jñānasya na bhedena niyāmakaḥ, kriyānibandhanatvāt karaṇatattvasya tadaviśeṣe tasyā api viśeṣāsiddheḥ, sato 'pi vā viśeṣasya tadanaṅgatayā'karaṇatvāt । tasmād yato 'syātmabhedād asyeyam adhigatir iti ayam asyāḥ karmaṇi niyamaḥ, tat sādhanam । na ceyam arthaghaṭanā'rthasārūpyād anyato jñānasya sambhavati । na hi paṭumandatādibhiḥ svabhedair bhedakam apīndriyādy arthenaitad ghaṭayati, tatra pratyāsattinibandhanābhāvāt । asty anubhavaviśeṣo 'rthakṛtaḥ, yata iyaṃ pratītiḥ, <I,032> na sārūpyād iti cet, atha katham idānīṃ sato rūpaṃ na nirdiśyate । nedam idantayā śakyaṃ nirdeṣṭum । anirūpitena nāmāyam ātmanā bhāvān vyavasthāpayatīdam asyedaṃ neti suvyavasthitā bhāvāḥ ॥

[I,032,i]

	tasmāt prameyādhigateḥ sādhanaṃ meyarūpatā /
	sādhane 'nyatra tatkarmasambandho na prasidhyati // <1.35>
	sā ca tasyātmabhūtaiva tena nārthāntaraṃ phalam /
	dadhānaṃ tac ca tām ātmany arthādhigamanātmanā // <1.36>
	savyāpāram ivābhāti vyāpāreṇa svakarmaṇi /
	tadvaśāt tadvyavasthānād akārakam api svayam // <1.37>
ity antaraślokāḥ ॥

[I,032,ii]

etenendriyasannikarṣārthālocanaviśeṣaṇajñānāni pratyuktāni, tataḥ karmasambandhāsiddheḥ, avyavadhānābhāvāt kārakātiśayāsiddheḥ, sarvakārakopayoge 'pi kriyāyām antyasya tasyaiva bhedakasya sādhakatamatvāt । satsv apīndriyādiṣv abhinnasya prativiṣayaṃ bhedakam asya karaṇam iti । na hīndriyāṇi bhedakāni, sarvajñānahetutvāt । nārthālocanam, <I,033> atādrūpye tasyaiva tadarthālocanatvāsiddheḥ । tathā viśeṣaṇajñānam, aviṣayakṛtaviśeṣasya viśeṣaṇajñānaviśeṣyajñānāviśeṣād vyavasthāsiddheḥ । kriyāsādhanayor viṣayanānātvavirodhāc ca । abhinnaviṣayatvedvayaṃ vyartham । kramabhāvaś cābhinnanimittayoḥ pratiṣiddhaḥ । sakṛdbhāve sādhyasādhanatā'bhāvaḥ, jñānāṃśayos tu sādhyasādhanabhāvo vyavasthāśrayatvāt । vastvabhedāt kriyākaraṇayor aikyavirodha iti cet, na, dharmabhedābhyupagamāt । abhinne 'pi vastuni śaktibhedena vyavasthābhedadarśanāc ca nāyaṃ vastusanniveśī vyavahāraḥ । nāpi sannikarṣaḥ pramāṇam, sarvātmanā sannikṛṣṭasyāpi kaiścid eva dharmaiḥ pratipatteḥ । tadaviśeṣe 'py eṣa viśeṣo buddhipratibhāsakṛta iti tasyaiva prāmāṇyaṃ yuktam ॥

[I,033,i]

atha keyam arthasaṃvid yā pramāṇaphalam । yad evedaṃ pratyakṣaṃ prativedanam । astīdaṃ vedanam, tadarthavedanaṃ kena । utpattisārūpyābhyām । <I,034> anantaraṃ tarhi vijñānaṃ tulyaviṣayaṃ viṣayaḥ prāpnoti । kva tarhīdānīm ayam anubhavaḥ । nanv asyaiva rūpaṃ vayam apy anububhutsavaḥ । idaṃ dṛṣṭaṃ śrutaṃ veti darśanaśravaṇābhyāṃ yatrāvasāyapratyayaḥ, te tasyānubhava iti cet, nanu saiva tayoḥ pratyāsattir atra vicāryate — kathaṃ tat tasya darśanam iti । tayor hi sambandham āśritya draṣṭur eṣa viniścayaḥ । sa tadabhāve na syāt । na ca viṣayasārūpyaṃ vijñānasya, tatpratibhāsinaḥ sthūlākārasya pratyekaṃ paramāṇuṣv abhāvāt । ekaś cāyaṃ jñānasanniveśīti na ca bahūni rūpāṇi sañcitāni tathā pratibhāntīti yuktam, ekarūpasya bāhulyavirodhāt । bahuṣu ca tathāvidho nāstīti na tayoḥ sārūpyam ॥

[I,034,i]

nāpi sthūla eko viṣayas tathāvabhāsī, pāṇyādikampe sarvasya kampaprāpteḥ । akampane vā calācalayoḥ pṛthaksiddhiprasaṅgād vastrodakavat । ekasya cāvaraṇe sarvasyāvaraṇaprasaṅgaḥ, abhedāt । na vā kasyacid āvaraṇam ity avikalaṃ dṛśyeta । avayavasyāvaraṇam, nāvayavina iti cet, ardhāvaraṇe 'py anāvṛtatvāt prāgvad asya darśanaprasaṅgaḥ । <I,035> avayavadvāreṇa taddarśanād adṛṣṭāvayavasyāsyāpratipattir iti cet, na, bhedābhāvena sarvathā'pratipattiprasaṅgāt । sarvāvayavānāṃ ca yugapad draṣṭum aśakyatvāt sarvadā cāsyādarśanaprasaṅgaḥ । katipayāvayavapratipattau darśane 'lpāvayavadarśane 'pi tathā sthūlasya darśanaṃ syāt । rakte caikasmin rāgaḥ, araktasya vā gatiḥ । avayavarāge vā'vayavirūpam araktam iti raktāraktaṃ dṛśyeta । tasmān naikaḥ kaścid arthaḥ, yo vijñānaṃ sarūpayati ॥

[I,035,i]

ata eva
	nānyo 'nubhāvyo buddhyāsti tasyā nānubhavo 'paraḥ /
	grāhyagrāhakavaidhuryāt svayaṃ saiva prakāśate // <1.38>
vyastaṃ hi viṣayalakṣaṇam iti na kvacid anubhavo nāpy asya kaścit, tatrāpi grāhyagrāhakalakṣaṇavaidhuryāt । tasmād ātmaiva buddher anubhavaḥ । sa ca nānyasya kasyacit । pratyakṣaprativedyatvam apy asyāṃ tadātmataiva । sā ca tādātmyāt svayaṃ prakāśate । tenātmanaḥ prakāśikety apy ucyate prakāśavat । <I,036> nīlādyanubhava ity api tatsvabhāvo 'nubhava eva ॥

[I,036,i]

	avedyavedakākārā yathā bhrāntair nirīkṣyate /
	vibhaktalakṣaṇagrāhyagrāhakākāraviplavā // <1.39>
	tathākṛtavyavastheyaṃ keśādijñānabhedavat /
	yadā tadā na sañcodyagrāhyagrāhakalakṣaṇā // <1.40>
ity antaraślokau ॥

[I,036,ii]

	tadā'nyasaṃvido 'bhāvāt svasaṃvit phalam iśyate // <1.41ab>

[I,036,iii]

yeṣāṃ bhuddhir evopadarśitagrāhyagrāhakākārotpadyate, teṣām anyasya saṃvedyasyābhāvāt svasaṃvedanaṃ phalam, tatsvabhāvatvād arthapratipatteḥ । yadi hīṣṭākāraḥ so 'nubhavo 'niṣṭākāro vā, tadeṣṭo 'niṣṭo vā viṣayaḥ pratividito bhavati । vidyamāne 'pi hi bāhye 'rthe yathāsvasaṃvedanam evārthaniṣpattes tad eva phalam yuktam । na hy arthasya yathāsvabhāvaṃ vyavasthitiḥ, sarvajñānānām ekākāratvaprasaṅgāt । anekākārās tu vijñaptayaḥ, yenaikaṃ rūpam ekasya manaāpamanyasyāmanaāpaṃ dṛṣṭam ॥

<I,037>

[I,037,i]

iṣṭāniṣṭāvabhāsinyaḥ kalpanā nendriyabuddhaya iti cet, na, tatrāpy ariṣṭādāv apratisandhānadarśanāt, anyatrāpi śabdagandharasaviśeṣair abhinnaiḥ prāṇiviśeṣāṇām aindriyakasyaiva sukhāsukhasyotpatteḥ । tasmāt svasaṃvedanarūpaivārthapratītiḥ । tasyāś ca viṣayākārataiva sādhanam, yathākāram asyāḥ prathanāt । arthasthiteḥ svasaṃvedanarūpatvāt svavid apīyam arthavid eva kāryato draṣṭavyā । ata eva na pramāṇaphalayor viṣayabhedaḥ । svabhāvacintāyāṃ tādātmyād arthasaṃvidaḥ svasaṃvit phalam ucyate ॥

[I,037,ii]

	tathā'vabhāsamānasya tādṛśo 'nyādṛśo 'pi vā /
	jñānasya hetur artho 'pīty arthasyeṣṭā prameyatā // <1.42>
	yathā kathañcit tasyārtharūpaṃ muktvā'vabhāsinaḥ /
	arthagrahaḥ kathaṃ satyaṃ na jāne 'ham apīdṛśam // <1.43>
ity antaraślokau ॥

<I,038>

[I,038,i]

kathaṃ punar asati bāhye 'rthe pramāṇaprameyaphalasthitiḥ । uktam atra — yathādarśanam iyaṃ vyavasthā, na tu yathātattvam iti । viṣayākāraḥ kaścit paricchedaś cāntaraḥ svasaṃviditarūpo jāyamāno lakṣyate । tatra yathālakṣaṇam eveyaṃ meyamānaphalasthitiḥ ॥

[I,038,ii]

	avibhāgo 'pi buddhyātmā viparyāsitadarśanaiḥ /
	grāhyagrāhakasaṃvittibhedavān iva lakṣyate // <1.44>
	mantrādyupaplutākṣāṇāṃ yathā mṛcchakalādayaḥ /
	anyathaivāvabhāsante tadrūparahitā api // <1.45>
	tathaivādarśanāt teṣām anupaplutacakṣuṣā /
	dūre yathā vā maruṣu mahān alpo 'pi dṛśyate // <1.46>
	yathānudarśanaṃ ceyaṃ meyamānaphalasthitiḥ /
	kriyate 'vidyamānā'pi grāhyagrāhakasaṃvidām // <1.47>
	anyathaikasya bhāvasya nānārūpāvabhāsinaḥ /
	satyaṃ kathaṃ syur ākārās tadekatvasya hānitaḥ // <1.48>
	anyasyānyatvahāneś ca nābhedo 'rūpadarśanāt /
<I,039>
	rūpābhedaṃ hi paśyantī dhīr abhedaṃ vyavasyati // <1.49>
	bhāvā yena nirūpyante tadrūpaṃ nāsti tattvataḥ /
	yasmād ekam anekaṃ ca rūpaṃ teṣāṃ na vidyate // <1.50>
	sādharmyadarśanāl loke bhrāntir nāmopajāyate /
	atadātmani tādātmyavyavasāyena neha tat // <1.51>
	adarśanāj jagat yasmin nekasyāpi tadātmanaḥ /
	astīyam api yā tv antarupaplavasam udbhavā // <1.52>
	doṣodbhavāt prakṛtyā sā vitathapratibhāsinī /
	anapekṣitasādharmyadṛgādis taimirādivat // <1.53>
ity antaraślokāḥ ॥

[I,039,i]

bhavatu nāma yathādarśanaṃ pramāṇādivyavasthā, vijñaptimātratāyāṃ saiva kathaṃ sidhyati । uktam atra — grāhyagrāhakalakṣaṇāyogād iti ॥

[I,039,ii]

api ca
	sahopalambhaniyamād abhedo nīlataddhiyoḥ /
<I,040>
na hi bhinnāvabhāsitve 'py arthāntaram eva rūpaṃ nīlasyānubhavāt tayoḥ sahopalambhaniyamād dvicandrādivat । na hy anayor ekākārānupalambhe 'nyopalambho 'sti । na caitatsvabhāvaviveke yuktam, pratibandhakāraṇābhāvāt । rūpālokayos tu tajjñānotpādanayogyatāpratilambhalakṣaṇo 'sti pratibandha indriyayogyatotpattilakṣaṇo veti nānāloko rūpopalambhaḥ syāt, kāryasya kāraṇāvyabhicārāt । nāntarīyakatayālokaḥ saha rūpeṇa grāhyalakṣaṇatvād gṛhyeta । na vā kevalasyāpy ālokasya darśanād anālokasya vā rūpasya kaiścit prāṇiviśeṣair iti na tayor api sahopalambhaniyamaḥ । nīlākārasaṃvedanayos tu niyama eva । na sa nānātve yuktaḥ, nīlapītavat ॥

[I,040,i]

viṣayasya vijñānahetutayopanidheḥ prāgupalambhaḥ paścāt saṃvedanasyeti cet,
	apratyakṣopalambhasya nārthadṛṣṭiḥ prasidhyati // <1.54>
<I,041>
na hi viṣayasattayā viṣayopalambhaḥ, kiṃ tarhi tadupalambhasattayā । sā cāprāmāṇikā na sattānibandhanān vyavahārān anuruṇaddhi । tadaprasiddhau viṣayasyāpy aprasiddhir ity astaṅgataṃ viśvaṃ syāt । sato 'py asiddhau sattāvyavahārāyogyatvāt । tasmān nānupalabhamānaḥ kasyacit saṃvedanaṃ vedayate nāma kiñcit ॥

[I,041,i]

upalabhyate saṃvedanam anyeneti cet, sa tāvad viṣayaḥ svopalambhakāle na siddhiḥ siddher asiddheḥ, anyopalambhakāle tu siddha ity upalambhe 'pi tadā na siddho 'nyadā viparyaye siddha iti suvyāhṛtam । anyenāpi saṃvedanopalambhe so 'py asiddhaḥ saṃvedanaṃ na sādhayatīty upalambhāntarānugamaḥ । tan na tāvad ayaṃ puruṣaḥ kaścid arthaṃ pratyety upalambhaniṣṭhāṃ pratīkṣamāṇaḥ, ekāsiddhau sarvāsiddheḥ । na copalambhānām utpattiniṣṭhety andhamūkaṃ jagat syāt । kvacin niṣṭhāyāṃ sa svayam ātmānaṃ viṣayākāraṃ ca yugapad upalabhata iti tadanye 'pi tathā syuḥ, viśeṣahetvabhāvāt । <I,042> tat siddhaḥ sahopalambhaniyamaḥ, ekavyāpāre kramāyogāt, tasyāviśeṣāt ॥

[I,042,i]

saṃvedanam ity api tasya tādātmyāt tathāprathanam, na tadanyasya kasyacid ātmasaṃvedanavat । tato 'pi na tadarthāntare yuktam । anarthāntaratve tu nīlāder anubhavāt tadātmabhūtaḥ prakāśate tatheti nīlādyanubhavaḥ syāt ॥

[I,042,ii]

sa ca tādātmyāt tathāprakāśamāno 'pi svaparātmanoḥ prakāśakaḥ syāt, prakāśavat । tasmād grāhakākāraḥ svasaṃvidaḥ sādhanam iṣṭam, tato 'syās tadbhāvavyavasthāpanāt ॥

[I,042,iii]

	tatrātmaviṣaye māne yathā rāgādivedanam /
	iyaṃ sarvatra saṃyojyā mānameyaphalasthitiḥ // <1.55>
	tatrāpy anubhavātmatvāt te yogyāḥ svātmasaṃvidi /
	iti sā yogyatā mānam ātmā meyaḥ phalaṃ svavit // <1.56>
	grāhakākārasaṅkhyātā paricchedātmatātmani /
<I,043>
	sā yogyateti ca proktaṃ pramāṇaṃ svātmavedanam // <1.57>
ity antaraślokāḥ ॥

[I,043,i]

	bāhye 'py arthe tato 'bhedo bhāsamānārthatadvidoḥ /

[I,043,ii]

saty api bāhye 'rthe sahopalambhavedanābhyāṃ bhāsamānasya nīlādes tatsaṃvidaś cāvivekaḥ siddhaḥ ॥

[I,043,iii]

	dvairūpyaṃ taddhiyaḥ	...

[I,043,iv]

viṣayajñānarūpābhyām ato dvirūpā buddhiḥ siddhā bhavati । yadi bhāsamāno viṣayākāro buddher abhinnaḥ, tato bhinnam astīti kutaḥ ॥

[I,043,v]

							... bāhyasiddhiḥ syād vyatirekataḥ // <1.58>

[I,043,vi]

satsu samārtheṣu anyeṣu hetuṣu jñānakāryāniṣpattiḥ kāraṇāntaravaikalyaṃ sūcayati । sa bāhyo 'rthaḥ syāt, yady atra kaścid upādānaviśeṣābhāvakṛtaṃ kāryavyatirekaṃ na brūyāt । so 'pi kathaṃ sarvajñānānāṃ viṣayaṃ vyatirecayan nupaplavetarayoḥ pramāṇetaratāṃ brūyāt, viśeṣābhāvāt । upaplavavāsanāvisandhidoṣād aprabuddhasyāpy anāśvāsikaṃ vyavahāram <I,044> utpaśyan nekam apramāṇam ācakṣīta, aparam āsaṃsāram aviśliṣṭānubandhaṃ dṛḍhavāsanatvād iha vyavahārāvisaṃvādāpekṣayā pramāṇam । sāṃvyavahārikasya caitat pramāṇasya rūpam uktam, atrāpi pare mūḍhā visaṃvādayanti lokam iti । cintāmayīm eva tu prajñām anuśīlayanto vibhramavivekanirmalam anapāyi pāramarthikapramāṇam abhimukhīkurvanti । tad api leśataḥ sūcitam eveti ॥

<॥ pramāṇaviniścaye pratyakṣaparicchedaḥ prathamaḥ>

<I,045>

{2}

<§ svārthānumānaparicchedaḥ>

[I,045,i]

	anumānaṃ dvidhā ...
svārthaṃ parārthaṃ ca ॥

[I,045,ii]

jñānābhidhānarūpatvān na prāprapratipattinibandhane । apṛthagvacanaṃ śabdasya viśeṣābhāvād iti cet, na, pravṛttibhedāt । artho hi liṅginaṃ gamayati, talliṅgaṃ śabda iti । na, lakṣaṇāntarasyāvācyatvāt । yat kvacid adṛṣṭam, tasya yatra pratibandhas tadvidas tasya tadgamakaṃ tatreti vastugatiḥ । tatra gamakalakṣaṇavidhānena pratipipādayiṣorvacanānukramadarśanaṃ kṛtam eva, anyathābhidhāne gamakadharmādyotanāt । na hi ye yathā yam arthaṃ vidanti vacanajñāḥ, te tatpratipādane punarupadeśāntaram apekṣante । satyam etat, tathāpi bālavyutpattinimitto 'yam ārambhaḥ । yathāvastupratipadyamānā api taddharmāvyāptivyatirekābhyāṃ nigadanto dṛṣṭāḥ, avinābhāvāvacanād upamānasādhyatadāvṛttivacanānāṃ ca prayogāt ॥

<I,046>

[I,046,i]

tatra
					... svārthaṃ trirūpāl liṅgato 'rthadṛk /
trilakṣaṇāl liṅgād yad anumeye 'rthe jñānam, tat svārtham anumānam ॥

[I,046,ii]

pratyakṣavad asya phalavikalpo vijñeyaḥ ॥

[I,046,iii]

tad etad
	atasmiṃs tadgrahād bhrāntir api sambandhataḥ pramā // <2.1>
svapratibhāse 'narthe 'rthādhyavasāyena pravartanād bhrāntir apy arthasambandhena tadavyabhicārāt pramāṇam । na hi svabhāvaḥ kāryaṃ vā bhāvakāraṇavyatireke bhavataḥ, abhedād ātmaniṣpatteś ca । tathā tayor abhāve tajjaṃ jñānaṃ tatprabhavā vā bhāvakāraṇapratipattiḥ । tathā sati dṛśye vastuny avikalatadanyakāraṇasya darśanasya vrāvṛttiḥ । <I,047> na ca sa eva pratibhāso 'rtho yuktaḥ, tasya punaḥ pratyakṣenānyathā darśanāt ॥

[I,047,i]

	yo hi bhāvo yathābhūtaḥ sa tādṛgliṅgacetasaḥ /
	hetus tajjā tathābhūte tasmād vastuni liṅgidhīḥ // <2.2>
	liṅgaliṅgidhiyor evaṃ pāramparyeṇa vastuni /
	pratibandhāt tadābhāsaśūnyayor apy avañcanam // <2.3>
	tasyās tadrūpaśūnyāyās tadrūpādhyavasāyataḥ /
	tadrūpāvañcakatve 'pi kṛtā bhrāntivyavasthitiḥ // <2.4>
	maṇipradīpaprabhayor maṇibuddhyābhidhāvataḥ /
	mithyājñānāviśeṣe 'pi viśeṣo 'rthakriyāṃ prati // <2.5>
	yathā tathāyathārthatve 'py anumānatadābhayoḥ /
	arthakriyānurodhena pramāṇatvaṃ vyavasthitam // <2.6>
iti saṅgrahaślokāḥ ॥

<I,048>

[I,048,i]

ata eva
	pramāṇyaṃ vastuviṣayaṃ dvayoḥ	...
pratyakṣānumānayoḥ, arthakriyāyogyaviṣayatvād vicārasya । sukhaduḥkhasādhane jñātvā yathārhaṃ pratipitsavo hi kiñcit parīkṣante prekṣāpūrvakāriṇaḥ, na vyasanitayā । na cānumānapratibhāsa evārthasādhanam, niruddhe 'py arthasādhane vastuni tasyānirodhāt tataś ca kasyacid arthasyāsiddheḥ । ata eva sad api sāmānyaṃ nārthaḥ । tasmād vasturūpāvisaṃvādanam evāsyāpi pramāṇyam, tatpratibaddhavastuliṅgāpekṣaṇāc ca ॥

[I,048,ii]

ācāryaḥ punar
									... arthabhidāṃ jagau /
	pratibhāsasya bhinnatvād ekasmiṃs tadayogataḥ // <2.7>
na hy ekasya tāv anyonyavilakṣaṇāv ākārau yujyete । tadālambanaviṣayabhedāt pramāṇayor viṣayabhedam āha, na pramāṇavyāpāraviṣayabhedāt । bheda ity apy asyābhedapratiṣedha eva draṣṭavyaḥ, na nānāviṣayatā, anumānavikalpasya nirviṣayatvāt, tatpratibhāsasya svaviṣayasammatānvayavyatirekānanuvidhānāt pratyakṣavat sāmānyasya ca vastuno 'nyatvenāvācyatvāt ॥

<I,049>

[I,049,i]

katham idānīṃ dvayor api prāmāṇyasya vastuviṣayatve sāmānyasya pratipattir liṅgād anyataḥ svalakṣaṇasyety āha —
	atadrūpaparāvṛttavastumātraprasādhanāt /
	sāmānyaviṣayaṃ proktaṃ liṅgaṃ bhedāpratiṣṭhiteḥ // <2.8>
yatprayojanā hy arthā jñātum iṣṭāḥ, tadviparyayavyatirekiṇo 'rthamātrasyopanidhāyakaṃ liṅgam iti sāmānyaviṣayaṃ proktam, tato bhedāpratiṣṭhānāt, na vastusattāviprakarṣāt, liṅgapratipatter api tathārūpatvād anvayāpekṣaṇāc ca । itarat punar bhedāntaravimarśavivekena pratiṣṭhitenaiva rūpeṇākriyata iti svalakṣaṇaviṣayam, aparasmād arthapratipatteḥ । na tv evaṃ parāṅgāt pratītiḥ, tasyāsāmarthyāt । arthāvisaṃvādas tu dvayor api tulya iti vastuviṣyaṃ prāmāṇyam ॥

<I,050>

[I,050,i]

tat punas trairūpyam
	anumeye 'tha tattulye sadbhāvo nāstitāsati /
	niścitā	... <2.9ac'>
anumeyo 'tra jijñāsitaviśeṣo dharmī । tatra darśanaṃ pratyakṣato 'numānato vā । tathā tattulya eva ca ॥

[I,050,ii]

dharmiviśiṣṭasyānyatra vṛttivirodho 'viśeṣaṇe vā nānumeyadharmateti cet, na, ayogavyavacchedena viśeṣaṇāt ॥

[I,050,iii]

	ayogaṃ yogam aparair atyantāyogam eva ca /
	vyavacchinatti dharmasya nipāto vyatirecakaḥ // <2.10>
	viśeṣaṇaviśeṣyābhyāṃ kriyayā ca sahoditaḥ /
	vivakṣāto 'prayoge 'pi tasyārtho 'yaṃ pratīyate // <2.11>
	vyavacchedaphalaṃ vākyaṃ yataś caitro dhanurdharaḥ /
	pārtho dhanurdharo nīlaṃ sarojam iti vā yathā // <2.12>
	pratiyogivyavacchedas tatrāpy artheṣu gamyate /
	tathā prasiddheḥ sāmarthyād vivakṣānugamād dhvaneḥ // <2.13>
<I,051>
	tadayogavyavacchedād dharmī dharmaviśeṣaṇam /
	tadviśiṣṭatayā dharmo na niranvayadoṣabhāk // <2.14>
ity antaraślokāḥ ॥

[I,051,i]

anyayogavyavacchedena ca viśeṣaṇa ekasya tadbhāve 'nyasyātattvaṃ syād viśeṣaṇaviśeṣyayoginaś ca nipātasyāviśeṣaḥ । etena sādhyadharme 'pi viśeṣaṇaviśeṣyabhāva unneyaḥ । tena saty api viśeṣaṇe nānanvayaḥ । tathā sāmānyaṃ ca sādhyam । na ca siddhasādhanam, tadayogavyavacchedasyāsiddheḥ ॥

[I,051,ii]

tattulya evety avadhāraṇād dharmiṇy avṛttir iti cet, na, anyaniṣedhārthatvāt । tatra vṛttau labdhāyāṃ samuccīyamānāvadhāraṇam anyad vyavacchinnatti, 
	“naraṃ ca nārāyaṇam eva cādasu svataḥ sutau dvau janayāṃ babhūva //”
iti yathā ॥

<I,052>

[I,052,i]

tasya sādhyasajātīyavṛttino liṅgasyāsati nāstitā tṛtīyaṃ rūpam । sā ca niścitā । ante vacanān niścitatvaṃ triṣv api rūpeṣu draṣṭavyam । arthāntarasvabhāvayoḥ prabhavatanmātrānubandhasiddhau kāraṇabhāvānupalabdhyā grāhyaviṣayayā siddhā, netarayeti yāvat । anupalabdhāv api viparyaye pratyakṣavṛttir vyatirekaniścayaḥ ॥

[I,052,ii]

tattulya evāstīti vyatireke siddhe 'sati nāstitābhidhānam asaty eva nāstitā nānyatra na viruddha iti niyamārtham ity āha । tatrāsambhavād eva nānyadharmavṛttiniṣedhāśaṅkā । viruddhaniṣedhe 'pi tatraiva niṣedhe doṣaḥ syāt । na ca tattulya eva vṛttir ity atattulyo viruddha eva, yena tata eva vyatirekād agnir auṣṇyaṃ na gamayet । kiṃ tarhi tattulyavyatireko 'pi । tenāyam adoṣa ity avācyam eva tṛtīyaṃ rūpaṃ syāt । prayogadarśanārthatvād adoṣaḥ — anvayavyatirekayor niścitavyāptikam ekam api rūpaṃ prayuktam arthāpattyā dvitīyaṃ gamayatīti । ata ekasya prayogaḥ syād iti ॥

<I,053>

[I,053,i]

nanu śrāvaṇatvaṃ vyatireky apy agamakam । na, avyatirekāt । na hi śrāvaṇatvaṃ kutaścid vyaticiyate, sandehasādhanāt । vyatirekiṇaś ca sandehāyogāt kṛtakatvādivānityatve, vastudharmasya sarvavastuno vyāvṛttivirodhāt । vṛttiśaṅkayaiva tataḥ saṃśayaḥ । anvayas tu na dṛṣṭa iti vyatirekī kathyate । na caivaṃvidho vyatireko gamakaḥ । yas tu gamakaḥ, sa saṃvarṇita eva । sa ca nāsaty anvaye śakyo darśayitum, tadbhāvahetubhāvayor darśanasādhanatvāt ॥

[I,053,ii]

dvirūpaṃ tarhi liṅgam । na, anvayavyatirekayoḥ pṛthagrūpatvāt । te tv ekenāpi vākyena śakye darśayitum iti prayogasamāsa ucyate na rūpasamāsaḥ । tathā hy āha — arthāpattyā vānyatareṇobhayapradarśanād iti ॥

[I,053,iii]

nāsati nāstitāsiddhiḥ, asato hy adhikaraṇatvādyayogād ity aparaḥ । paśavo 'pi hi tāvad yad ayuktaṃ paśyanti, na tadaiva tad ācaranti । so 'yaṃ paśor api paśuḥ । mahato 'pi mahīyaso yad avamanyata iti kim anyadanātmajñatāyāḥ । <I,054> so 'yaṃ tair evārthavyatirekasamāveśibhiḥ padair asatsu vyavahārāyogaṃ darśayan paraṃ pratiruṇaddhīti vyaktam etadrājaśāsanam । na ca svayam abrūvan paraṃ bodhayitum īśo brūvan vā doṣam imaṃ parihartum । asati hetor apratiṣedhe vidhiḥ prāptaḥ, abhāvavyatirekalakṣaṇatvād asya । saiva tāvad asato na nivṛttir iti nivṛtter nivṛttiḥ katham iṣṭā ॥

[I,054,i]

	nivṛttyabhāvas tu vidhir vastubhāvo 'sato 'pi san /
	vastvabhāvas tu nāstīti paśya vāndhyavijṛmbhitam // <2.15>
	nivṛttir yadi tasmin na hetor vṛttiḥ kim iṣyate /
	sāpi na pratiṣedho 'yaṃ nivṛttiḥ kiṃ niṣidhyate // <2.16>
	vidhānaṃ pratiṣedhaṃ ca muktvā śabdo 'sti nāparaḥ /
	vyavahāraḥ sa cāsatsu neti prāptātra mūkatā // <2.17>
	satāṃ ca na niṣedho 'sti so 'satsu ca na vartate /
	jagaty anena nyāyena nañarthaḥ pralayaṃ gataḥ // <2.18>
<I,055>
	deśakālaniṣedhaś ced yathāsti sa niṣidhyate /
	na tathā na yathā so 'sti tathāpi na niṣidhyate // <2.19>
	tasmād āśritya śabdāthaṃ bhāvābhāvasamāśrayam /
	abāhyāśrayam atreṣṭaṃ sarvaṃ vidhiniṣedhanam // <2.20>
	tābhyāṃ sa dharmī sambaddhaḥ khyātyabhāve 'pi tādṛśaḥ /
	śabdapravṛtter astīti so 'pīṣṭo vyavahārabhāk // <2.21>
	anyathā syāt padārthānāṃ vidhānapratiṣedhane /
	ekadharmasya sarvātmavidhānapratiṣedhanam // <2.22>
	anānātmatayā bhede nānāvidhiniṣedhavat /
	ekadharmiṇyasaṃhāro vidhānapratiṣedhayoḥ // <2.23>
	ekaṃ dharmiṇam uddiśya nānādharmasamāśrayam /
	vidhāv ekasya tadbhājam ivānyeṣām upekṣakam // <2.24>
	niṣedhe tadviviktam ca tadanyeṣām apekṣakam /
	vyavahāram asatyārthaṃ prakalpayati dhīr yathā // <2.25>
	taṃ tathaivāvikalpyārthabhedāśrayam upāgatāḥ /
	anādivāsanodbhūtaṃ bādhante 'rthaṃ na laukikam // <2.26>
	tatphalo 'tatphalaś cārtho bhinna ekas tatas tataḥ /
	tais tair upaplavair nītasañcayāpacayair iva // <2.27>
<I,056>
	atadvān api sambandhāt kutaścid upanīyate /
	dṛṣṭiṃ bhedāśrayais te 'pi tasmād ajñātaviplavāḥ // <2.28>
ity antaraślokāḥ ॥

[I,056,i]

etallakṣaṇā
			... 'nupalambhātmakāryākhyā hetavas trayaḥ // <2.9c'd>
eva । anupalabdhiḥ svabhāvaḥ kāryaṃ ceti trīṇy eva liṅgāni । yathā pradeśaviśeṣe kvacin na ghaṭa upalabdhilakṣaṇaprāptasyānupalabdheḥ, yadi hi syāt, upalabhyasattva eva syān nānyatheti, vṛkṣo 'yaṃ śiṃśapātvāt, agnir atra dhūmāt । atra dvau vastusādhanāv ekaḥ pratiṣedhahetuḥ ॥

[I,056,ii]

svabhāvapratibandhe hi saty artho 'rthaṃ na vyabhicarati । sa ca tadātmatvāt ॥

[I,056,iii]

tadātmatve sādhyasādhanabhedābhāva iti cet, na, dharmabhedaparikalpanāt । tathā cāha — sarva evāyam anumānānumeyavyavahāro buddhyārūḍhena <I,057> dharmadharminyāyeneti । dharmadharmitayā bhedo buddhiparikalpito nārtho 'pi vikalpabhedānāṃ svatantrāṇām anarthāśrayatvāt । tatkalpitaviṣayād arthapratītāv anarthapratilambhaḥ syāt ।
	sarvabhāvāḥ svabhāvena svasvabhāvavyavasthiteḥ /
	svabhāvaparabhāvābhyāṃ yasmād vyāvṛttibhāginaḥ // <2.29>
	tasmād yato yato 'rthānāṃ vyāvṛttis tannibandhanāḥ /
	jātibhedāḥ prakalpyante tadviśeṣāvagāhinaḥ // <2.30>
	tasmād yo yena dharmeṇa viśeṣaḥ sampratīyate /
	na sa śakyas tato 'nyena tena bhinnā vyavasthitiḥ // <2.31>
ity antaraślokāḥ ॥

[I,057,i]

kāryasyāpi svabhāvapratibandhaḥ, tatsvabhāvasya tadutpatter iti ॥

[I,057,ii]

etau dvāv anumeyapratyayau sākṣādanutpatter atatpratibhāsitve 'pi tadutpattes tadavyabhicāriṇāv iti pramāṇaṃ pratyakṣavat ॥

[I,057,iii]

	asattāniścayaphalo 'nupalambhaḥ	... <2.32ab'>
<I,058>
asadvyavahārapravartanaphalo 'nupalambhas tadavyabhicārī, siddhe vyavahāre sato viṣayasyāvyabhicārāt ॥

[I,058,i]

anupalabdher liṅgād asattāyāṃ sādhyāyām upalabdher abhāvo 'py anyayānupalabdhyā sādhyata ity anavasthānād apratipattiḥ syāt । athopalabdhyabhāvo vinānupalabdhyā syāt, tathā sattā 'bhāvo 'pi syād ity apārthikānupalabdhiḥ । athānyopalabdhyā 'nupalabdhisiddhir iti pratyakṣasiddhā nānupalabdheḥ । tathānyasattayā 'sattā kiṃ na sidhyati । yadā punar evaṃvidhānupalabdhir evāsatām asattā, tadā siddhena viṣayeṇa viṣayiṇo 'sañ jñānaśabdavyavahārān pratipadyate pratipādayati ca, viṣayapradarśanena samaye pravartanāt, yathā — gaur ayaṃ sāsnādisamudāyātmakatvād iti । tathā ca dṛṣṭāntāsiddhicodanāpi prativyūḍhā, viṣayapratipattāv apy apratipannaviṣayiṇāṃ darśanāt ॥

[I,058,ii]

bhāvavyatireko hy abhāvaḥ, anupalabdhir upalabdheḥ । sā katham asattā bhāvasya, upalambhanivṛttyā vā katham abhāvaḥ, kāryavyatireke 'pi kāraṇābhāvāsiddheḥ । <I,059> upalambhanibandhanā hi tādṛśāṃ sattāprajñaptir upalabdhiyogyasvabhāvasyānyahetusākalye tadavyabhicārāc copalambhaḥ sattocyate । sāmagrīpariṇām āpekṣatvāt syād vyabhicāro 'pīti, na, kāryakāle 'bhāvapratipatteḥ, anyopalambhe tadanupalambhasiddheḥ । prabhāvavato 'dhiṣṭhānāt sato 'py anupalabdhir iti, na, viṣayendriyayor ekasya dvayor vānanyathātve 'yogād adhiṣṭhānasya । tatsaṃskāre tu syād anupalambhaḥ । tadāpi tathāvidhendriyagrāhyābhāvo 'sty eva । tasmāj jñānaṃ tadyogyatā vāsya sattā, tadvyatireko 'nupalabdhir asattā । tayā viṣayī sādhyate । eteneha kāraṇasya kāryavyabhicāraḥ pratyuktaḥ । atrāpy anupalabdhyā tannimittaḥ siddho vyavahāro 'pi tannimittasattā sādhyate, anyanaimittikavat ॥

[I,059,i]

saiva tāvad anupalabdhiḥ kathaṃ siddheti cet, etad uttaratra vakṣyāmaḥ ॥

[I,059,ii]

sa cāyam anupalmbhaś
<I,060>
									... caturvidhaḥ // <2.32b'>
pravṛttibhedāt । yāvān kaścit pratiṣedhaḥ sa sarvo 'nupalabdheḥ । tathā hi sa dividhā kriyate, kasyacid vidhinā pratiṣedhena vā ॥

[I,060,i]

vidhau viruddho vā vidhīyetāviruddho vā । aviruddhasyāpi sahabhāvavirodhābhāvād apratiṣedho viruddhasyāpy anupalabdhim antareṇa virodhāpratipattiḥ । tathā hy aparyantakāraṇasya bhavato 'nyabhāve 'bhāvād virodhagatiḥ । sa cānupalabdheḥ । anyonyavyatirekasthitalakṣaṇatā vā virodho nityāniyatvavat । tatrāpy ekopalabdhyānyānupalabdhir evocyate, anyathā hy aniṣiddhopalabdher abhāvāsiddeḥ ॥

[I,060,ii]

ekaniṣedhenānyābhāvasādhane siddhaivānupalabdhiḥ, niṣedhasyānupalabdhirūpatvāt । tatrāpy arthāntaraniṣedhe sādhye kāryakāraṇayor anubhayasy vā niṣedho hetuḥ । tatrāpy anubhayasyāpratibandhāt tadabhāve 'nyābhāvo na yuktaḥ ॥

<I,061>

[I,061,i]

kāryānupalabdhāv pai nāvaśyaṃ kāraṇāni tadvanti bhavantīti kutas tadabhāvaḥ । śaktaṃ kāraṇaṃ nāśaktam । na ca śaktiḥ kenacit pratibandhuṃ śakyate, antyāvasthāyāṃ pariṇāmābhāvāt kṣaṇasyāvivekāt । kāryotpattiviguṇotpādanalakṣaṇatvāt pratibadhasya, anyathā 'kiñcitkarasyāpratibandhāt । bhavaty eva tādṛśasya kāraṇasya kāryavivekād abhāvagatiḥ, yathā — nehāpratibaddhasāmarthyāni dhūmakāraṇāni santi dhūmābhāvād iti । tatkāryaṃ hetuvyāptyavyatirekāt tatsvabhāvāviśiṣṭam iti tadanupalambhaḥ svabhāvānupalambha evoktaḥ । tathā tadviruddhopalambhaḥ, yathā — nehāpratibaddhasāmarthyāni śītakāraṇāni santy agner iti kāraṇadravyasāmānyam abhipretya kāryānupalmbho 'gamaka ucyate, yathā — nāgnir atra dhūmābhāvād iti . kāraṇānupalabdhir abhāvaṃ gamayati । svabhāvānupalabdhis tu svayam asattaiva । tatra kevalaṃ viṣayī sādhyate 'bhāvo vā tadbhāvavyāpinaḥ kāryasyābhāvena । yadāpi vyāpakadharmānupalabdhyā vyāpyābhāvam āha, tadāpy abhāva eva ॥

<I,062>

[I,062,i]

tad evaṃ vidhipratiṣedhābhyāṃ kasyacin niṣedhe sarvagamakānām anupalabdhī rūpam । nāparaḥ partiṣedhahetuḥ ॥

[I,062,ii]

seyaṃ pratiṣedhaviṣayānupalabdhiḥ prayogabhedena caturdhā bhvati । viruddhasiddhyā, yathā — na śītasparśo 'trāgner iti । etena vyāpakaviruddhasiddhir uktā veditavyā, yathā — na tuṣārasparśo 'trāgner iti । viruddhakāryasiddhyā, yathā — na śītasparśo 'tra dhūmād iti । hetvasiddhyā, yathā — na dhūmo 'trānagner iti । svabhāvāsiddhyā, yathā — nātra dhūmo 'nupalabdher iti । etena vyāpakasvabhāvāsiddhir uktā veditavyā, yathā — nātra śiṃśapā vṛkṣābhāvād iti । sarvatra cāsyām abhāvavyavahārasādhanyām anupalabdhau dṛśyātmanām eva teṣāṃ tadviruddhānāṃ ca sannihitānyopalambhakāraṇād asiddhiḥ siddhiś ca veditavyā, anyeṣāṃ hetuphalabhāvābhāvavirodhāsiddheḥ ॥

<I,063>

[I,063,i]

	dṛśyasya darśanābhāvakāraṇāsambhave sati /
	bhāvasyānupalabdhasya bhāvābhāvaḥ pratīyate // <2.33>
iti saṃgrahaślokaḥ ॥

[I,063,ii]

yadi viruddhakāryopalabdhyāpy abhāvasiddhiḥ, tatkāraṇopalabdhyā kiṃ na sidhyati । na, tadvyabhicārāt, yathā — na śītasparśo 'tra kāṣṭhād iti । kāraṇānāṃ kāryārambhāniyamān nāvaśyaṃ śītabādhako 'gniḥ, yatas tadabhāvo gamyeta । antyasyāvasthāviśeṣasyāvyabhicāra iti cet, na, tataḥ kāryotpatter akṣepāt । ā antyalakṣaṇotpatteḥ pratibadhaḥ sambhāvyate । antyalakṣaṇe 'pratibandhaḥ । talliṅgadarśanāt sambandhasmṛtyapekṣiṇo 'numeyapratipattau taduptpatteḥ prāk kāryam evāntyakṣaṇānantaratvād utpannaṃ pratyakṣībhavati । na cāpratyakṣe kārye kāraṇabhāvagatiḥ, yataḥ kāranāt tat pratīyeta । tasmān na kāraṇāt kāryasiddhiḥ ॥

[I,063,iii]

nimittayoḥ punar virodhe gamikaiva, yathā — nāsya romaharṣādiviśeṣāḥ santi sannihitadahanaviśeṣaviruddhasya <I,064> paritāpasya hetor agneḥ śītena virodhāc chītavicchede tatkāryasyāpy abhāva iti । etena tatkāryād api tadviruddhakāryābhāvagatir uktā veditavyā, yathā romaharṣādiviśeṣayuktapuruṣavān ayaṃ pradeśo dhūmād iti । itthaṃ ca hetvasiddhyaiva tadviruddhasiddhiḥ prāg eva nirdiṣṭetīyaṃ prayogabhedād daśāvidhānupalabdhiḥ ॥

[I,064,i]

	itthaṃ viruddhakārye 'pi deśakālādyapekṣaṇam /
	anyathā vyabhicāri syād bhasmevāśītasādhane // <2.34>
ity antaraślokaḥ ॥

[I,064,ii]

nāsattāniścayo viprakarṣiṇām । trividhā hi viprakarṣiṇo deśakālasvabhāvaviprakarṣair na teṣv anupalambho 'bhāvaṃ gamayati ॥

[I,064,iii]

sad avaśyaṃ kenacid upalabhyate vyatītāsamprāptopalambhaṃ vā । tat kathaṃ nānupalambhād abhāvaḥ । na, sarvopalambhanivṛtter atrāliṅgatvāt, ātmaparayor apratipatteḥ । tasmād ayam ātmopalambhanivṛttim eva pramāṇayan pratikṣipati । sā vipakṛṣṭeṣv apy asti, na ca te na santy eva ॥

<I,065>

[I,065,i]

tatrāpi sati pratyakṣānumānāgamānām ekasya vṛttir iti cet, na, śāstrasya kvacid anadhikārāt । śāstraṃ hi pravartamānaṃ puruṣārthasādhanaṃ kvacid upāyam āśritya pravartate । anyathāsambaddhapralāpasyāprāmāṇyāt । tatra ca prakaraṇe bahavo 'rthā nāvaśyaṃ nirdeśyāḥ, yathā pratyātmaniyatāḥ kāścana puruṣāṇāṃ cetovṛttayo 'niyatanimittabhāvinyo deśakālavyavahitā vā prakaraṇānupayogino dravyaviśeṣāḥ । na tān śāstraṃ viṣayīkaroti । na ca teṣāṃ tathāviprakṛṣṭānāṃ svasāmarthyopadhānāj jñānotpādanaśaktiḥ । na cāvaśyam eṣāṃ kāryopalambho yenānumīyeran । na ca te pramāṇatrayanivṛttāv api na santīti śakyante vyavasātum ॥

[I,065,ii]

yo 'pi jñāpakābhāvād atīndriyaḥ partikṣipyate 'rthaḥ svabhāvaviśeṣo vā, yathā — nāsti virakaṃ ceto devatāviśeṣo vā, nāsti dānahiṃsādiviraticetanānām abhyupadayahetuteti । pratyakṣe 'py arthe phalasyānantaryābhāvād atatphalasādharmyāt tadviparyāsa eṣaḥ । vyavahitānām api hi hetoḥ phalānām utpattirdarśanān mūṣikālarkaviṣavikāravat । tadbhāvavirodhābhāvād atrānupalabdhimātram apramāṇam । bhāve kiṃ pramāṇam iti cet, ata eva saṃśayo 'stu, bhaved vā pramāṇam ity apratikṣepaḥ । tad atra keṣāñcit <I,066> svabhāvānām arthānāṃ vā darśanapāṭavābhāvāt kāraṇānāṃ kāryotpādananiyamābhāvāc ca bhavej jñāpakāsiddhiḥ । neyatā tadabhāvaḥ । punaḥ paryāyeṇa keṣāñcid abhivyakteḥ ॥

[I,066,i]

nāpi śabdā yathābhāvaṃ vartante, yatas tebhyo 'rthaprakṛtir niścīyeta । te hi vaktur vivakṣāvṛttaya iti tannāntarīyakās tām eva gamayeyuḥ । na ca puruṣecchāḥ sarvā yathārthabhāvinyaḥ । na ca tadapratibaddhasvabhāvo bhāvo 'nyaṃ gamayati ॥

[I,066,ii]

yathārthadarśanādiguṇayuktaḥ puruṣa āptaḥ, tatpraṇīta āgamo 'visamvādīti cet,
	iṣṭo 'yam arthaḥ śakyeta jñātuṃ so 'tiśayo yadi // <2.32cd>

[I,066,iii]

sarva evāgamam anāgamaṃ vā pravṛttikāmo 'nveṣate prekṣāpūrvakārī, na vyasanena । tasya puruṣaparīkṣayā pravṛttāv apravṛttir eva. tathābhūtasya jñātum aśakyatvāt । nāniṣṭeḥ, tādṛśām avitathābhidhānāt । tathā hi nānyaguṇadoṣaniścaye liṅgam asti । te hi cetodharmatvenātīndriyatvāt <I,067> svaprabhavakāyavāgvyavahārānumeyāḥ syuḥ । vyavahārāś ca prāyaśo buddhipūrvam anyathāpi kartuṃ śakyante, puruṣecchāvṛttitvāt teṣāṃ ca citrābhisandhitvāt । tad ayaṃ liṅgasaṅkarāt katham aniścinvan pratipadyeta ॥

[I,067,i]

mā bhūt puruṣāśrayaṃ vacanam āgamaḥ, praṇetur duranvayatvāt । apauruṣeyam avitathaṃ syāt । na, tasyāyogād arthābhidhāne puruṣopadeśāpekṣatvāc ca । upalambhayogyāyogyātmanoḥ prāptiparityāgayoḥ svabhāvāntarotpattihānināntarīyakatvāt, nityaṃ tadātmatāyāṃ kadācid upalambhānupalambhābhāvaprasaṅgāt । nāpi parāpekṣā, tasya tatrākiñcitkaratvāt, anyakaraṇe tasyeti sambandhāyogāt । upakārasya tatsambandhe kaḥ sambandho 'nupakāryopakārakayoḥ । ādhārādheyabhāvaś cet, so 'pi tadātmānupakāre na sidhyati । parātmani tulyaḥ paryanuyogo 'navasthā ca । janyajanakabhāve so 'napekṣasya nityaṃ syāt । apekṣāyāṃ ca pūrvavat prasaṅgaḥ । tasmāt kādācitkaḥ śabdasyopalambhayogya ātmā, sa ca <I,068> puruṣavyāpārānvavyatirekānuvidhāyī pauruṣeyaḥ । anyathāpi nāntarīyakatābhavān na parātmanaḥ pratipattir arthasya ॥

[I,068,i]

na hi sattā śabdasyārthaviśeṣe pratibaddhā, tasyāḥ sarvatrāviśeṣāt । indriyaviṣayavat parasparayogyatā niyāmiketi cet, na, tatrāpy ekapratiniyamasya tajjanmalakṣaṇatvāt tadupakṛtam indriyaṃ jñānaṃ janayatītya, anyathānupakāriṇo 'napekṣā syād viṣayāntaravat । tenaiva kasmād upakriyata iti cet, atra vastusvabhāvair uttaraṃ vācyam, ya evaṃ bhavanti । tathā hi na yavāṅkuraḥ śālibījād bhavati, api tu yavabījāt । evaṃ śabdānām api yady arthebhyo janma syāt, syād yogyatāniyamaḥ । tadabhāve 'syedam iti na sidhyati । nāpy arthavattā । arthebhyo jñāpanecchā, tayārthajñāpanāya prayujyanta iti tas tadvantaḥ syuḥ kāyavijñaptyādivat । atadāgamebhyo na tatra pratītir ākāśād iva ghaṭādiṣu ॥

[I,068,ii]

na vai śabdasvabhāvo niyato 'rtheṣu, yatas tadutpattiḥ । kiṃ tarhi jñāpanaśaktir ayam asyaiva pratipādaka iti । sāpi tatra pratibaddhā bhāvābhāvābhyāṃ <I,069> kāryatāṃ nātipatati, tanmātralakṣaṇatvād anyeṣv apy asyāḥ, tadyvatirame ca niyamāyogāt । śakteś cānarthāntaratvāt sa eva svabhāvaniyamaḥ । arthāntaratve tato 'rtheṣu jñānotpattir iti śabdo 'vācakaḥ syāt tasyeti sambandhaś ca na sidhyati । tasmāt sarvathā sarva eva kvacin niyamaḥ svabhāvabhūtaḥ svahetuprakṛter niyāmakasya janakatām eva dīpayati ॥

[I,069,i]

na vai nāntarīyakatayā śabdād arthapratipattiḥ, api tu yogyatayā pradīpād iva rūpe । tadbhāvābhāvayor darśanādarśanasmṛtyapekṣe hi śabdaliṅge svaviṣayaṃ pratipādayataḥ, adarśanasmṛtivipramoṣayor apratipatteḥ, sandehe sandehād bahuṣu darśane ca, ekatra draṣṭur abhāvāt, punardarśane ca bhāvāt, viśeṣāntaradṛṣṭāv anyathā prayoge viparyayāt, yathādarśanapratīter darśanaparāvṛttau cārthāntaraparigrahāt, kalimāryādiśabdānām iva mattakālātiśayavarṣopasargādiṣu dramiḍāryadeśayoḥ ॥

<I,070>

[I,070,i]

tasmād ime darśanam adarśanaṃ cāpekṣamāṇas tatsādhanam avyabhicāram eva pratipādane liṅgavad avalambante, anupadeśād apratipatter upadeśe ca śabdānām artheṣv anāvaraṇāt tad eva puruṣecchāyāḥ svātantryaṃ vyavasthāṃ vidhurayati । vistareṇa cāyam asmābhir vādaḥ pramāṇavārttike pratiṣiddha iti neha pratanyante ॥

[I,070,ii]

	svayaṃ rāgādimān nārthaṃ vetti vedasya nānyataḥ /
	na vedayati vedo 'pi vedārthasya kuto gatiḥ // <2.35>
	tenāgnihotraṃ juhuyāt svargakāma iti śrutau /
	khādecchvamāṃsam ity eṣa nārtha ity atra kā pramā // <2.36>
	prasiddho lokavādaś cet tatra ko 'tīndriyārthadṛk /
	anekārtheṣu śabdeṣu yenārtho 'yaṃ vivecitaḥ // <2.37>
	svargorvaśyādiśabdaś ca dṛṣṭo 'rūḍhārthavācakaḥ /
	śabdāntareṣu tādṛkṣu tādṛśyevāstu kalpanā // <2.38>
	aprasiddhārthayogasya tatprasiddhiprasādhane /
	nāsiddhārthaḥ svayaṃ śaktas tulyaḥ paryanuyogataḥ // <2.39>
<I,071>
	prasiddhiś ca nṛṇāṃ vādaḥ pramāṇaṃ sa ca neṣyate /
	tataś ca bhūyo 'rthagatiḥ kim etaddviṣṭakāmitam // <2.40>
	atha prasiddhim ullaṅghya kalpane kiṃ nibandhanam /
	prasiddher apramāṇatvāt tadgrahe kiṃ nibandhanam // <2.41>
	utpāditā prasiddhyaiva śaṅkā śabdārthaniścaye /
	yasmān nānārthavṛttitvaṃ śabdānāṃ tatra dṛśyate // <2.42>
	na yuktibādhā yatrāsti tadgrāhyaṃ laukikaṃ yadi /
	gṛhyate vātaputrīyaṃ kiṃ na yuktyā na bādhitam // <2.43>
	āgamārthāśrayā yuktir atyakṣeṣu na cetarā /
	tadarthasyāpratiṣṭhānād yukter atra na sambhavaḥ // <2.44>
	anyathā 'sambhavābhāvān nānāśakteḥ svayam dhvaneḥ /
	avaśyaṃ śaṅkayā bhāvyaṃ niyāmakam apaśyatām // <2.45>
	eṣa sthāṇur ayaṃ mārga iti vaktīti kaścana /
	anyaḥ svayaṃ bravīmīti tayor bhedaḥ parīkṣyatām // <2.46>
<I,072>
	sarvatra yogyasyaikārthadyotane niyatiḥ kutaḥ /
	jñātā vā 'tīndriyāḥ kena vivakṣāvacanād ṛte // <2.47>
	vivakṣā niyame hetuḥ saṅketas tatprakāśanaḥ /
	apauruṣeye sā nāsti tasya saikārthatā kutaḥ // <2.48>
	svabhāvaniyame 'nyatra na yojyeta tayā punaḥ /
	saṅketaś ca nirarthaḥ syād vyaktau ca niyamaḥ kutaḥ // <2.49>
	yatra svātantryam icchāyā niyamo nāma tatra kaḥ /
	dyotayet tena saṅketo neṣṭām evāsya yogyatām // <2.50>
ity antaraślokāḥ ॥

[I,072,i]

ekadeśāvisaṃvādanam apy āgamalakṣaṇam āhuḥ । tadvipakṣe 'darśanāmātrād avyabhicārāsiddhyāniścitārtham । nanu prayogasāmarthyād evārthānubandhaḥ siddhaḥ śabdānām, asati viṣaye 'prayogāt । yuktam etat, kiṃ tu tathā prasiddhāv apīcchāyā anivāraṇād anyathāpi loke vyavahāro dṛṣṭa iti saṃśayaḥ । tasmān nāgamasyāpi nivṛttir arthābhāvaṃ gamayati ॥

<I,073>

[I,073,i]

pratyakṣanivṛttir evānupalabdhir abhāvasādhanī, sakalakāraṇasyāsyārthasattāyām abhāvāsambhavāt । tatrārvāgdarśanasyātmapratyakṣanivṛttipramāṇayatas tadgrahaṇayogyapratiṣedho yuktaḥ, na ca sarvam evam ity apratiṣedhaḥ sarvatra ॥

[I,073,ii]

	pravṛtter buddhipūrvatvāt so 'pravṛttiphalo mataḥ /
so 'yaṃ viprakṛṣṭaviṣayaḥ pratyakṣānumānābhāvaḥ sañjñānaśabdavyavahārapratiṣedhaphalaḥ, upalabdhipūrvakatvāt teṣām ॥

[I,073,iii]

	anyaḥ pravartanaphalas tannimittasya darśanāt // <2.51cd>
pūrvakaḥ punar anupalambho 'sañjñānaśabdavyavahārapravartanaphalo 'pi, viṣayadarśanena prasiddhasya vyavahārasya sādhanāt । dvayor apy anupalabdhyoḥ svaviparyayahetvabhāvābhāvābhyāṃ sadvyavahārapratiṣedhaphalatvaṃ tulyam, ekatra saṃśayād anyatra viparyayāt । tatra dvitīyā sadvyavahāraniṣedhopayogāt pramāṇam uktā । na tu vyatirekadarśanādāv upayujyate, saṃśayāt, aniścitajñāpanāṅgād <I,074> pratīteḥ । prathamā tv atra pramāṇam, niścayaphalatvāt ॥

[I,074,i]

	tadbhāvamātrānvayini svabhāvo hetur ātmani /
tādātmyaṃ hy arthasya tanmātrānurodhiny eva, nānyāyatte, tadbhāve 'bhūtasya paścāt tādātmyavirodhāt kāraṇānāṃ ca kāryavyabhicārāt । tasmāt tadbhāvamātrānubandhinaṃ evātmanaḥ svabhāvo gamakaḥ ॥

[I,074,ii]

sa cāyaṃ hetutvenopādīyamāna
	upādhyapekṣaḥ śuddho vā nāśe kāryatvasattvavat // <2.52cd>
upādīyate । apekṣitaparavyāpāro hi svabhāvaniṣpattau bhāvaḥ kṛtakaḥ । teneyaṃ kṛtakaśrutiḥ svabhāvābhidhāyiny api paropādhim enam ākṣipati । etena pratyayabhedabheditvādayo 'pi vyākhyātāḥ । evam upādhibhedāpekṣaḥ kvacit svabhāvo hetur ucyate, kvacid anapekṣo yathā 'nityatva eva sattvam, <I,075> kvacit svabhāvabhūtadharmabhedaprigraheṇa yathā tatraivotpattiḥ । anayā diśā 'nye 'pi svabhāvahetupravibhāgā draṣṭavyāḥ ॥

[I,075,i]

tasya ca svabhāvasya svena sādhyadharmeṇa vyāptir yadi pramāṇena niścīyate, tadā gamakaḥ, aniścitāyāṃ tu vyāptau dharmisamāśraye vā tatsvabhāvatayā gamakasyāgamakatvāt । na hi prakāśatayā prakāśayan pradīpas tadrūpāpratipattau svām arthakriyāṃ karoti । tasmān niścito vyāpyo gamako vyāpako gamyaḥ । tasya vyāpyasyāyaṃ nivartako vyāpakadharmaḥ svayaṃ nivartamānaḥ । evaṃ hy ayam asya vyāpakaḥ siddho bhavati, yady asyābhāve na bhavet । tad anena dvividhasyāpi hetur gamyagamakatālakṣaṇam uktaṃ veditavyam ॥

[I,075,ii]

dvividho hi hetuḥprayogataḥ sādharmyavān vaidharmyavāṃś ca । nānayor vastutaḥ kaścid bhedo 'nyatra prayogabhedāt । taddarśanāt svayam api pratipattau tathā syād iti svārthe 'py anumāne vibhajyocyate । sādharmyeṇāpi hi <I,076> prayoge 'rthād vaidharmyagatiḥ, asati tasmin sādhyena hetor anvayābhāvāt । tathā vaidharmyeṇāpy anvayagatiḥ, asati tasmin sādhyābhāve hetvabhāvasya sandehād iti vakṣyāmaḥ tau punar hetū yat kiñcit kṛtakaṃ tat sarvam anityam, yathā ghaṭādayaḥ, śabdaś ca kṛtaka ity anvayī । sāmarthyād evātrānityaḥ śabda iti bhāvaḥ । tasmān nāvaśyaṃ pakṣanirdeśaḥ kartavyaḥ । vyatireky api nānityatvābhāve kṛtakatvaṃ bhavati, śabdaś ca kṛtaka iti । siddhatatsvabhāvatayā tadabhāve na bhavataḥ kṛtakatvasya śabde ca bhāvakhyātau tadātmanaḥ sato bhāva iti sāmarthyāt tatsiddher nānumeyavacanam । anvayas tv arthāpattyā siddhaḥ । na hy atadātmaniyatasya tannivṛttyā nivṛttiḥ । tasmān niyamaṃ prasādhya nivṛttir vaktavyā ॥

[I,076,i]

katham idānīṃ kṛtako 'vaśyam anitya iti pratyetavyaḥ, yenaivam ucyate । yasmād
	ahetutvād vināśasya svabhāvād anubandhitā /
na hi bhāvā vinaśyantas tadbhāve hetum apekṣante, svahetor eva naśvarāṇāṃ <I,077> bhāvāt । tasmād yaḥ kaścit kṛtakaḥ sa prakṛtyaiva naśvaraḥ । tathā hi
	sāpekṣāṇāṃ hi dharmāṇāṃ nāvaśyambhāvitekṣyate // <2.53>
nirapekṣo bhāvo vināśe । sāpekṣatve hi ghaṭādīnāṃ keṣāñcin nityatāpi syāt । yady api bahulaṃ vināśakāraṇāni santi, teṣām api svapratyayādhīnasannidhitvān nāvaśyaṃ sannidhānam iti kaścin na vinaśyed api । na hy avaśyaṃ hetavaḥ phalavantaḥ, vaikalyapratibandhasambhavāt ॥

[I,077,i]

	etena vyabhicāritvam uktaṃ kāryāvyavasthiteḥ /
	sarveṣāṃ nāśahetūnāṃ hetumannāśavādinām // <2.54>
ity antaraślokaḥ । tad ayaṃ bhāvo 'napekṣas tadbhāvaṃ prati tadbhāvaniyataḥ, asambhavatpratibandheva kāraṇasāmagrī svakāryotpādane ॥

[I,077,ii]

nanv anapekṣāṇām api keṣāñcit kvacin nāvaśyaṃ tadbhāvaḥ, bhūmibījodakasāmagryām api kadācid aṅkurānutpatteḥ । na, tatrāpi santānapariṇāmāpekṣatvāt । naivaṃ bhāvasya kadācid apekṣā । tatrāpy antyā sāmagrī <I,078> yāvyavahitā kāryotpatteḥ, sā phalavaty eva । saiva tatrāṅkurahetuḥ, pūrvaḥ pariṇāmas tadarthaḥ । na ca tāṃ kaścit pratibandhuṃ samartha ity uktaprāyam ॥

[I,078,i]

nanu yavabījādayo 'pi śālyaṅkure janye 'napekṣāḥ, tadutpattipratyayānāṃ kadācit tatrāpi sannidhānāt । kathaṃ na sāpekṣāḥ । yāvatā sa evaiṣāṃ svabhāvo nāsti yas tadutpādanaḥ śālibījasyeti tatsvabhāvāpekṣāḥ । evaṃ tarhi kṛtakānām api keṣāñcit satāṃ vā sa eva svabhāvo nāsti yo vinaśvaraḥ । tatsvabhāvāpekṣatvān na naśvarāḥ । śālyādibījānām api sa svabhāvaḥ svahetor iti yo na taddhetuḥ so 'tatsvabhāvaḥ syāt । niyataśaktiś ca sa hetuḥ svarūpeṇa pratīta eva । na ca svabhāvaniyamo 'rthānām ākasmiko yuktaḥ, anapekṣasya deśakāladravyaniyamāyogāt । tathātrāpi kaścin niyamahetur vaktavyo yata ime kecin naśvarātmāno jātāḥ । na cātra kaścin niyāmakaḥ svabhāvasyāsti, sarvajanmināṃ vināśasiddheḥ । janmisvabhāvo nāśīti cet, na vai janma nāśisvabhāvasya hetuḥ, na cāhetoḥ svabhāvaniyamaḥ । tasmān nātra kaścid dhetoḥ svabhāvapravibhāgaḥ । tadabhāvāt phalasyāpi nāstīty asamānam ॥

<I,079>

[I,079,i]

nanv idam apy aniśceyam eva — sarvasāmagrījanmāno naśyantīti, tāsām aniḥśeṣadarśanāt । vicitraśaktayo hi sāmagryo dṛśyante । tatra kācit syād api yānaśvarātmānaṃ janayet । na, arthakriyāśaktilakṣaṇatvād vastunaḥ । sarvasāmarthyopākhyāvirahalakṣaṇaṃ hi nirupākhyam ॥

[I,079,ii]

caramasya tarhi kṣaṇasyānupākhyatāprasaṅgaḥ । na, sattvasaṅkhyātakṣaṇāntarānupādānatālakṣaṇatvāc caramatvasya । bhavaty eva hi tasyāpi jñeyavyāpini jñāne 'ntaśaḥ sāmarthyaṃ virūpe 'pi dhātau । dhātvantare tv anekopakāra eva syāt । anābhoge 'sāmarthyam iti cet, na, anābhogāsambhavāt, ekadharmasyāpy ajñāne parārthavṛtteḥ kāryākāryānavabodhāt, sarvatra śaṅkotpatteḥ, sarvasya kvacit kathañcid upakārāt, tadajñāne tadaṅgavikalatvād akṣūṇavidhānāyogāt । nāpi caramasyāsāmarthyam eva, kasyacit karaṇāt । akāriṇo 'pi pratyayavaikalye syāt । sākalye tu karoty eva ॥

<I,080>

[I,080,i]

naivam akṣaṇikasya, sarvathāsambhavāt । na hi tasyākṣaṇikasyārthakriyā sambhavati, kramayaugapadyavirodhāt । akramaḥ, anapekṣasya kartuḥ svasattāmātreṇa kṣepāyogāt, prāg akartuḥ paścād api svabhāvāparāvṛtteḥ । apekṣāyāṃ coktam । nāpi yugapat kriyā, tatsvabhāvasya paścād apy akriyāyogāt । tad ayaṃ bhāvo nivṛttasarvasāmarthyaḥ sattālakṣaṇam atipatati ॥

[I,080,ii]

	arthakriyāsamarthaṃ yat tad atra paramārthasat /
	asanto 'kṣaṇikās tasyāṃ kramākramavirodhataḥ // <2.55>
iti saṅgrahaślokaḥ ॥

[I,080,iii]

skandhadhātvāyatanalakṣaṇasya vā kṛtakasyānityatāsādhanād adoṣaḥ, atadrūpasyāpramāṇatayāsiddher anvayavidhānāyogāt । tad eva ca naḥ kṛtakaṃ yathoktam abhidharme — katame dharmāḥ saṃskṛtāḥ । pañcaskandhā iti । tatra pañcendriyāṇi svabhāvacyutimanti, tatkāryavijñānavicchedavikāradarśanāt, tādavasthye ca teṣāṃ tadayogād apekṣāvirodhāc ca । tathā viṣayāḥ <I,081> sukhaduḥkhe nimittopalakṣaṇaṃ rāgādayo viṣayopalambhaś ca pratividitaivopayantyapayantīty anityāḥ । ta evamprakṛtayaḥ svahetuprakṛtim evaṃrūpāṃ sādhayantas tathāvidhajanmanām anyeṣāṃ ca svabhāvam enam ālagayanti । etena dhātvāyatane vyākhyāte । dharmadhātvāyatane 'pi skandhatrayasvabhāva eveti na virodhaḥ । etena sattā vyākhyātā ॥

[I,081,i]

kiṃ tarhīdānīṃ vināśe 'napekṣāyāḥ sāmarthyam, yāvatā skandhādayo 'nyair eva hetubhir anityāḥ sādhyante । keṣāñcid anityatvasiddhau tathāvidhānāṃ tadvyāptir anapekṣāyāḥ । hetusattve tu vināśasya kasyacit tathābhāve 'py anyatra hetor vaikalyād avināśo 'pi syād ity avyāptiḥ । seyaṃ nirapekṣatā vināśasya kvacit kadācic ca bhāvavirodhinī tadabhāvaṃ svabhāvena sādhayati । yo hi svabhāvo nirapekṣaḥ, sa yadi kadācid bhavet kvacid vā tatkāladravyāpekṣa iti nirapekṣa eva na syāt ॥

[I,081,ii]

sa tarhi vinaśvarasvabhāvo nirapekṣa ity ahetukaḥ syāt । nāhetukaḥ, sattāhetor eva bhāvāt tathotpatteḥ, sato hi bhavatas tādṛśasyaiva bhāvāt । <I,082> nāvaśyaṃ sataḥ kutaścid bhāva iti cet, ākasmikī tarhi satteti neyaṃ kasyacit kvacit kadācid viramet । tad dhi kiñcid upalīyeta na vā yasya yatra kiñcit pratibaddham apratibaddhaṃ vā । seyaṃ sattāpratibandhinī cet, na niyamavatī syāt । tasmān neyam ākasmikī kvacit । kathaṃ tarhīdānīm ahetuko vināśaḥ, jātasya tadbhāve 'nyānapekṣaṇāt । api ca na vināśo nāmānya eva kaścid bhāvāt, kiṃ tu bhāva eva vināśaḥ, sa eva kṣaṇasthāyī jāta iti । tam asya mandāḥ svabhāvam ūrdhvaṃ vyavasyanti, na prāk, darśane 'pi pāṭavābhāvād iti tadvaśena paścād vyavasthāpyate, vikāradarśaneneva viṣamajñaiḥ । tad ayaṃ sattāvyatirekeṇa nānyat kiñcid vināśo 'pekṣata iti tadvyāpī ॥

[I,082,i]

kathaṃ punar etad gamyate — nirapekṣo vināśa iti ॥

[I,082,ii]

	asāmarthyāc ca taddhetoḥ	...
abhāvakāriṇaḥ kriyāpratiṣedhāc ceti caśabdāt । katham asāmarthyam । siddhe hi bhāve kārako na taṃ karoti । nāpy anyakriyāyāṃ tasya kiñcit, tādavasthyāt । atas tannāśano nānyakārī । tenāyaṃ tadatadrūpākaraṇād akiñcitkaro nāpekṣyate ॥

<I,083>

[I,083,i]

kathaṃ kriyāpratiṣedhaḥ । vināśa iti hi bhāvābhāvaṃ manyante । tad ayaṃ vināśahetur abhāvaṃ karotīti prāptam । tatra yady abhāvo nāma kaścit kāryaḥ syāt svabhāvaḥ, sa eva bhāva iti nābhāvaḥ syāt । tadabhāvaṃ karotīti bhāvaṃ na karotīti kriyāpratiṣedho 'sya kṛtaḥ syāt । tathāpy ayam akiñcitkaraḥ kim ity apekṣata iti siddhā vināśaṃ praty anapekṣatā bhāvasya ॥

[I,083,ii]

tasmād
								... bhavaty eṣa svabhāvataḥ /
	yatra nāma bhavaty asmād anyatrāpi svabhāvataḥ // <2.56>
so 'yaṃ kvacid bhavan dṛṣṭo 'napekṣatvāt svabhāvata eva bhavati । tathānyatrāpi svabhāvabhāvī, viśeṣābhāvāt ॥

[I,083,iii]

evam anye 'pi svabhāvahetavo yathāsvaṃ pramāṇaiḥ siddhatanmātrānubandha eva sādhyadharme gamakā veditavyāḥ । yo hi bhāvamātrānubandhī svabhāvaḥ, tatraivāvinābhāvo bhāvasya । bhāvamātrānurodhī svabhāva iti sa eva svayaṃ vastuto bhāvaḥ । sa cātmānaṃ parityajya katham anyatra <I,084> bhaved iti ॥

[I,084,i]

arthāntare tu gamye kāryaṃ hetuḥ, avyabhicārāt । na hy atadutpatter avyabhicāraḥ, anāyattarūpāṇāṃ sahabhāvaniyamābhāvāt ॥

[I,084,ii]

yady arthāntaraṃ hetuḥ, kathaṃ tarhīdānīṃ sa tasya dharmaḥ । tadāśrayāt । kathaṃ kāryakāraṇabhāvaḥ । ata eva, anyathāśrayāsiddheḥ । nanu ca pradeśa āśrayo 'gniḥ kāraṇaṃ dhūmasya । so 'pi hi dhūmasya tatkāraṇānāṃ vā pratiṣṭhānād dhetur eva ॥

[I,084,iii]

yadi tadutpatteḥ kāryaṃ gamakam, tadā sarvathā gamyagamakabhāvaḥ, sarvathā janyajanakabhāvāt । na, tadabhāve bhavatas tadutpattiniyamābhāvāt । tasmāt
	kāryaṃ svabhāvair yāvadbhir avinābhāvi kāraṇe /
teṣāṃ
	hetuḥ	...
tatkāryatvaniyamāt । tair eva dharmair ye tair vinā na bhavanti । aṃśena janyajanakatvaprasaṅga <I,085> iti cet, na, tajjanyaviśeṣagrahaṇe 'bhimatatvāl liṅgaviśeṣopādhīnāṃ ca sāmānyānām । aviśiṣṭasāmānyavivakṣāyāṃ vyabhicārān neṣyate ॥

[I,085,i]

katham idaṃ gamyate — na dhūmo 'gniṃ vyabhicaratīti ॥

[I,085,ii]

			... tadvyabhicāre 'sya hetumattāvyatikramāt // <2.57>
yeṣām upalambhe tallakṣaṇam anupalabdhaṃ yad upalabhyate, tatraikābhāve 'pi nopalabhyate, tat tasya kāryam । tac ca dhūme 'py asti । sa sakṛd api tathādarśanāt tatkāryaḥ siddhaḥ । akāryatve 'kāraṇāt sakṛd apy abhāvāt ॥

[I,085,iii]

nanv araṇinirmathanādiṣv asaty apy agnau bhāvād akāryam । na, indhanavikārahetor uṣṇasparśaviśeṣasyāgnitvāt । kāryasya ca kāraṇam antareṇa bhāve 'hetutaiva syāt । na hi yasya yam antareṇa bhāvaḥ, sa tasya hetur bhavati । bhavati ca dhūmo 'gnim antareṇa, tan na taddhetuḥ syāt । anyahetukatvān nāhetuka iti cet, na, tatrāpi tulyatvāt — tadabhāve 'py agnau bhavatīti । kathaṃ ca tato 'nyato vātajjananasvabhāvād bhavet । svayam atatsvabhāvasyājananāt <I,086> tasyāhetutā syāt ॥

[I,086,i]

na vai sa eva bhavati, tādṛśasya bhāvāt । anyādṛśād bhavan kathaṃ tādṛśaḥ । tādṛśād dhi bhavaṃs tādṛśaḥ syāt । anyādṛśād api tādṛśodbhave tacchaktiniyamābhāvān na hetubhedo bhedaka ity akāraṇaṃ viśvasya vaiśvarūpyaṃ syāt । tatra cokto doṣaḥ । sarvaṃ ca sarvasmāj jāyet । tasmāt kāraṇabhedābhedābhyāṃ kāryabhedābhedau । tan na dhūmo 'rthād dṛṣṭākāravijātīyād bhavati, ahetutvaprasaṅgāt ॥

[I,086,ii]

tathā ca
	nityaṃ sattvam asattvaṃ vāhetor anyānapekṣaṇāt /
	apekṣāto hi bhāvānāṃ kādācitkatvasambhavaḥ // <2.58>
sa hi dhūmo 'hetur bhavan nirapekṣatvān na kadācin na bhavet, tadbhāve vaikalyābhāvād iṣṭakālavat । tadāpi vā na bhavet, abhāvakālāviśeṣāt । apekṣayā hi bhāvāḥ kādācitkā bhavanti, bhāvābhāvakālayos tadbhāvayogyatāyogyatāyogāt, tulyayogyatāyogyatayor deśakālayos tadvattetarayor niyamāyogāt । sā ca yogyatā hetubhāvāt kim anyat । tasmād ekadeśakālaparihāreṇānyadeśakālayor vartamāno bhāvas tatsāpekṣo <I,087> nāma bhavati । tathā hi tathāvṛttir evāpekṣā, tatkṛtopakārānapekṣasya tanniyamāyogāt । tan niyatadeśakālatvād dhūmo yatra dṛṣṭaḥ sakṛd vaikalye ca punar na dṛṣṭaḥ, tajjanyo 'sya svabhāvaḥ, anyathā sakṛd apy abhāvāt । sa tatpratiniyato 'nyatra kathaṃ bhavet । bhavan vā na dhūmaḥ syāt tajjanito hi svabhāvaviśeṣo dhūma iti । tathā hetur api tathābhūtakāryajananasvabhāvaḥ । anyato 'pi bhāve na sa tasya svabhāva iti sakṛd api na janayet । na vā sa dhūmaḥ, adhūmajananasvabhāvād bhāvāt । tatsvabhāvatve ca sa evāgnir ity avyabhicāraḥ ॥

[I,087,i]

	agnisvabhāvaḥ śakrasya mūrdhā yady agnir eva saḥ /
	athānagnisvabhāvo 'sau dhūmas tatra kathaṃ bhavet // <2.59>
	dhūmahetusvabhāvo hi vahnis tacchaktibhedavān /
	adhūmahetor dhūmasya bhāve sa syād ahetukaḥ // <2.60>
iti saṅgrahaślokau ।

[I,087,ii]

kathaṃ tarhīdānīṃ bhinnāt sahakāriṇaḥ kāryotpattir yathā cakṣūrūpāder vijñānasya । na vai kiñcid ekaṃ janakaṃ tatsvabhāvaṃ vā । kiṃ tu sāmagrī janikā <I,088> tatsvabhāvā । saivānumīyate । saiva ca sāmagrī svabhāvasthityāśrayaḥ kāryasya । ata eva sahakāriṇām apy aparyāyeṇa jananam ॥

[I,088,i]

yad api kiñcid vijātīyād bhavad dṛṣṭaṃ gomayādeḥ śālūkādiḥ, tatrāpi tathābhidhāne 'py asty eva svabījaprabhavāt svabhāvabhedo hetusvabhāvabhedāt, yathā kadalī bījakandodbhavā । sphuṭam eva tādṛśaṃ bhedaṃ loko vivecayaty ākārabhedāt ॥

[I,088,ii]

anantaraṃ vā kāraṇaṃ kāryam anumāpayati । tattulyarūpāṇāṃ kāryadravyāṇāṃ tulyam, yathā pravṛddhayoḥ kadalyoḥ kandodbhavaḥ । yatra tu sākṣād dhetubhedaḥ, tatra rūpabhedo 'pi, yathā tayor eva bījakandodbhavayoḥ । nāpy ākārabheda eva tadatattve nibandhanam, api tu svabhāvāntaram api । kṛtrimākṛtrimāṇām iva maṇimuktāpravālādīnām । kvacit puṣpe bhede nīletarakusumayor iva sūryayoḥ, kvacit phale vandhyetarayor iva karkoṭakayoḥ, kvacid rase vanyetarayor <I,089> iva trapuṣayoḥ, kvacit prabhāve sparśopayogasraṃsinyor iva harītakyoḥ । tasmān na suvivecitaṃ kāryaṃ kāraṇaṃ vyabhicarati । hetuviśeṣe 'pi kāryāviśeṣe doṣāt ॥

[I,089,i]

	anvayavyatirekād yo yasya dṛṣṭo 'nuvartakaḥ /
	svabhāvas tasya taddhetur ato bhinnān na sambhavaḥ // <2.61>
	kāryakāraṇabhāvād vā svabhāvād vā niyāmakāt /
	avinābhāvaniyamo 'darśanān na na darśanāt // <2.62>
	avaśyambhāvaniyamaḥ kaḥ parasyānyathā paraiḥ /
	arthāntaranimitte vā dharme vāsasi rāgavat // <2.63>
iti saṅgrahaślokāḥ ॥

[I,089,ii]

api ca
	arthāntaranimitto hi dharmaḥ syād anya eva saḥ /
na hi tasmin niṣpanne 'niṣpanno bhinnahetuko vā tatsvabhāvo yuktaḥ । ayaṃ hi bhedo bhedahetur vā bhāvānāṃ yad uta viruddhadharmādhyāsaḥ kāraṇabhedaś <I,090> ca । tataś cen na bhedasiddhiḥ, na kasyacit kutaścid bheda ity ekaṃ dravyaṃ viśvaṃ syāt । tataḥ sahotpattivināsau sarvasya ca sarvatropayogaḥ syāt । anyathaikam ity eva na syān nāmāntaraṃ vā, arthabhedam abhyupagamya tathābhidhānāt ॥

[I,090,i]

nanv anarthāntarahetutve 'pi bhāvakāle 'nityatāniṣpattes tulyātatsvabhāvatā । na vai kācid anityatā nāmānyā yā paścān niṣpadyeta । sa eva hi bhāvaḥ kṣaṇasthitidharmānityatety uktaprāyam । vacanabhede 'pi dharmidharmatayā nimittaṃ bhedāntarākṣepānākṣepāv ityādiprasaṅgaḥ pramāṇavārttike nirṇītaḥ । tam asya svabhāvaṃ mandabuddhiḥ paśyann api na vyavasyati sattopalambhena sarvadātadbhāvaśaṅkāvipralabdhaḥ sadṛśāparotpattivipralabdho vā । antyakṣaṇadarśināṃ niścayāt paścād asyānupalabdhyāsthitipratipatter niścayakāla iti tadānityatā vyavasthāpyata ity apy uktam । anyathārthāntaram <I,091> evānityatā syād anyanimittatve 'nimittatve vā । tathā ca bhāvas tadvān na syāt, anupayogāt । upayoge vā sa evāsya svātmabhūtānityateti kim anyayā, svabhāvena vācalasyārthāntarayoge 'pi tadbhāvānupapatteḥ । sa cārthāntarād bhavann anityatānyo vā dharmo hetuḥ phalaṃ vā syāt, ahetuphalasyāsambandhāt tatra bhāvānumānasyāsambhavāt । tatra
	paścād bhāvān na hetutvaṃ phale 'py ekāntatā kutaḥ // <2.64>
sa hi niṣpanne bhāve 'rthāntarataḥ paścādbhavan kathaṃ tasya hetuḥ syāt । phalasyāpi paropaskārāpekṣiṇo nāvaśyaṃ hetau bhāva iti tadbhāvahetor anaikāntikatvam । bhāvamātrabhāvitve siddhānyānapekṣaṇād ahetutā tanmātrānubandhaś ca । tato 'pi kasyacid bhāve tadanupayogād apracyutir iti pūrvaḥ prasaṅgaḥ । tan nāvināśasvabhāve bhāve tadanumānam ॥

[I,091,i]

kathaṃ nānumānaṃ yāvatā nānityatābhāve kvacid utpattir dṛṣṭā, adarśanāc <I,092> ca vipakṣe vyatirekaḥ, tato 'vyabhicāra iti ॥

[I,092,i]

	na yuktādṛṣṭimātreṇa vipakṣe 'vyabhicāritā /
	sambhāvyavyabhicāratvāt sthālītaṇḍulapākavat // <2.65>
na hi bahulaṃ pākadarśane 'pi sthālyantargatamātreṇa pākaḥ sidhyati, vyabhicāradarśanāt । etāvat tu syāt — evaṃsvabhāvā etatsamānapākahetavaḥ pakvā iti । anyathā śeṣavad etad anumānaṃ vyabhicāri ॥

[I,092,ii]

kiṃ punar etac cheṣavat ॥

[I,092,iii]

	yasyādarśanamātreṇa vyatirekaḥ pradarśyate /
sa tasya vyatireko 'niścita iti vipakṣe vṛttir āśaṅkyate । vyatirekasādhanasyādarśanamātrasya
	tasya saṃśayahetutvāc cheṣavat tad udāhṛtam // <2.66>
na hi sarvānupalabdhir abhāvapratipādikā । tasmād ekanivṛttyānyanivṛttim icchatā tayoḥ kaścit svabhāvapratibandho 'py eṣṭavyaḥ । anyathāgamako <I,093> hetuḥ syāt ॥

[I,093,i]

	hetos triṣv api rūpeṣu niścayas tena varṇitaḥ /
	asiddhaviparītārthavyabhicārivipakṣataḥ // <2.67>
na hy asati pratibandhe 'nvayavyatirekaniścayo 'sti । tena tam eva darśayan niścayam āha — prasiddhas tu dvayor api sādhanam iti । tatrānvayaniścayena viruddhatatpakṣyāṇāṃ nirāsaḥ, vyatirekaniścayenānaikāntikasya । dvayor ity ekaprasiddhapratiṣedhaḥ, prasiddha iti sandigdhayoḥ śeṣavadasādhāraṇayoḥ sapakṣavipakṣayoḥ ॥

[I,093,ii]

asaty api pratibandhe 'darśanamātreṇa vyatireke yad āha — eṣa tāvan nyāyo yad ubhayaṃ vaktavyaṃ viruddhānaikāntikapratipakṣeṇeti, yad vaidharmyavacanam anaikāntikapratipakṣeṇa, yadi tena vipakṣe 'darśanaṃ khyāpyate, tad anukte 'pi gamyate । na hi tasya prāg darśanabhrāntiḥ, yā vacanena nivartyeta । smṛtir vācādarśane kriyata iti cet, darśanaṃ khalv apratīyamānam anaṅgam iti yuktaṃ tatra smaraṇādhānaṃ vacanam । adarśanaṃ tu darśanābhāvaḥ <I,094> । sa darśanena bādhyate । tadabhāve tu siddha evety apārthakaṃ tatsiddhaye vacanam ॥

[I,094,i]

nānupalabhamānasya tāvatā nāstīti bhavati । tadarthaṃ vacanam । yady anupalabhamāno 'pi nāstīti na pratīyāt, vacanād api naiva pratyeṣyati । tad api hy anupalambham eva khyāpayati । na caikānupalambho 'nyābhāvaṃ sādhayati, atiprasaṅgāt । na sa tena sādhyate, api tv anupalambhena svayam । yukto dṛśyasyādarśane 'bhāvaḥ, sa tadabhāve na yuktaḥ । kvacid yadṛcchayā tathābhāve 'pi tayor apratibandhād vyāptyasiddheḥ । nāpi tena nāstīti vacanāt tathā bhavati, atiprasaṅgāt । tasmād vyāvṛttim icchatā tatra nyāyo vaktavyaḥ, yato 'sya vyāvṛttam iti bhavati ॥

[I,094,ii]

	na ca nāstīti vacanāt tan nāsty eva yathā yadi /
	nāsti sa khyāpyate nyāyas tadā nāstīti gamyate // <2.68>
iti saṅgrahaślokaḥ ॥

[I,094,iii]

nanu tadabhāve 'nupalambhāt siddhā vyāvṛttiḥ । uktam atra kiñcit ॥

<I,095>

[I,095,i]

api ca yady adṛṣṭyā nivṛttiḥ syāc cheṣavad vyabhicāri kim । yathā pakvāny etāni phalāny evaṃrasāni vā rūpāviśeṣād ekaśākhāprabhavatvād vā, upayuktaphalavat । atrāpy upayuktavyatiriktapakṣīkaraṇe hetoḥ sādhyābhāve 'nupalambho 'stīti kathaṃ vyabhicāraḥ ॥

[I,095,ii]

pratyakṣabādhāśaṅkāvyabhicāra ity eke । na, pakṣīkṛtaviṣaye 'bhāvāt । kadācid bhaved iti cet, tathā śaṅkāyām atiprasaṅgaḥ, anyatrāpy abhāvaniyamābhāvāt । vṛttaṃ pramāṇaṃ bādhakam । avṛttabādhane sarvatrānāśvāsaḥ । vyatirekas tu siddha eva sādhanam iti tathābhāve niścayam apekṣate । anupalambhāt tu kvacid abhāvasiddhāv apy apratibaddhasya tadabhāve sarvatrābhāvāsiddheḥ saṃśayād avyatireko vyabhicāraḥ śeṣavataḥ ॥

[I,095,iii]

kiṃ ca vyatireky api hetuḥ syāt । nedaṃ nirātmakaṃ jīvaccharīram aprāṇādimattvaprasaṅgād iti । nirātmakānāṃ ghaṭādīnāṃ dṛṣṭādṛṣṭānāṃ prāṇādyabhavena vyāptes tannivṛttau vyāpyanivṛtter ātmagatiḥ syāt । adṛśyānupalambhād <I,096> abhāvāsiddhau ghaṭādīnāṃ nairātmyāsiddheḥ prāṇāder anivṛttiḥ । abhyupagamāt siddham iti cet, katham idānīm ātmasiddhiḥ । parasyāpy apramāṇikā nairātmyasiddhiḥ । abhyupagamena ca sātmakānātmakau vibhajya tatrābhāvena gamakatvaṃ kathayatā āgamikatvam ātmani pratipannaṃ syāt, nānumeyatvam ॥

[I,096,i]

yāpy asiddhiyojanā — tathā sapakṣe sann asann ityevamādiṣv api yathāyogam udāhāryam iti, sāpi na vācyā, anupalambha eva saṃśayāt, upalambhe tadabhāvāt । anupalambhāc ca vyatireka iti saṃśayito 'nivāryaḥ syāt । yathāyogavacanād anivārita eveti cet, na, ya eva tūbhayaniścitavācītyādivacanāt । tenānupalambhe 'pi saṃśayād anivṛttiṃ manyamānas tatpratiṣedham āha ॥

[I,096,ii]

śrāvaṇatvasyāpi nityānityayor adarśanāt tadvyāvṛttir iti tadvyavacchedahetutā syāt । na hi tadvyāvṛtter anyat tadvyavacchedanam । avyavacchedas tu kutaścid vyāvṛtter evāniścayāt । yo hi yatra nāstīti niścitaḥ, sa bhavan kathaṃ tadabhāvaṃ na gamayet । pramāṇāntarabādhanān nobhayavyavacchedaḥ । <I,097> anyonyavyavacchedarūpāṇām ekavyavacchedenānyavidhānād apratiṣedhaḥ, vidhipratiṣedhayor virodhāt । na tarhīdānīm adarśanaṃ pramāṇam, bādhāsambhavāt । tathānyatrāpi pramāṇāntarabādhā sambhāvyate । lakṣaṇayukte bādhāsambhave tallakṣaṇam eva dūṣitaṃ syād iti sarvatrānāśvāsaḥ । anumānaviṣaye 'pi pratyakṣānumānavirodhadarśanād anāśvāsaprasaṅga iti cet, na, yathokte 'bhāvāt । viruddhāvyabhicāry avacanam iti cet, anumānaviṣaye 'vacanād iṣṭam । viṣayaṃ cāsya nivedayiṣyāmaḥ ॥

[I,097,i]

yad apy āha — yady adarśanamātreṇa dṛṣṭebhyaḥ pratiṣedhaḥ kriyate, na ca so 'pi yukta iti । katham ayuktaḥ, anupalambhād abhāvasiddheḥ । nanūpalabdhilakṣaṇaprāpteḥ sparśasya yukta eva pratiṣedhaḥ । na yuktaḥ, dṛśyatatsvabhāvaviṣayamātrāpratiṣedhāt । pṛthivyādi sāmānyena gṛhītvāyaṃ pratiṣedham āha । tatra ca tūlopalapallavādiṣu tadbhāve 'pi sparśabhedadarśanāt । kvacid viśeṣasyāpi sambhavāc chaṅkayā bhavitavyam iti sarvatrādarśanamātreṇāyuktaḥ pratiṣedhaḥ ॥

<I,098>

[I,098,i]

api ca yadi kathañcid vipakṣe 'darśanamātreṇāpratibaddhasyāpi tadavyabhicāraḥ, kvacid deśe kānicid dravyāṇi kathañcid dṛṣṭāni punar anyatrānyathā dṛśyante । yathā kāścid oṣadhayaḥ kṣetraviśeṣe viśiṣṭarasavīryavipākā bhavanti, nānyatra । tathā kālasaṃskārabhedāt । na ca taddeśais tathā dṛṣṭā iti sarvās tattvena tathā bhavanti, sambhavadviśeṣahetūnāṃ guṇāntarasambhavāt । viśeṣahetvabhāve tu syād anumānam । yathādṛṣṭakartṛkam api vākyaṃ puruṣasaṃskārapūrvakam iti, vākyeṣu viśeṣābhāvāt, sarvaprakārāṇāṃ puruṣaiḥ karaṇadarśanāt । naivam asambhavadviśeṣahetavaḥ puruṣāḥ, yena vacanādeḥ kiñcinmātrasādharmyāt sarvākārasāmyam anumīyeta, sarvaguṇeṣu viśeṣadarśanāt, saṃskārabhedena viśeṣapratipatteḥ, tadvad anyasyāpi sambhavād asambhavānumāne ca bādhakahetvasambhavāt, vairāgyādṛṣṭer adṛṣṭena ca bādhyabādhakabhāvāsiddheḥ, rāgādyavyabhicārikāryāsambhavāt, sambhave 'pi viśeṣāṇāṃ draṣṭum aśakyatvāt teṣāṃ cāpratikṣepārhatvāt ॥

[I,098,ii]

naivaṃ vākyāni, dṛśyaviśeṣatvāt । adṛśyatve 'py adṛṣṭaviśeṣāṇāṃ vijātīyatvopagamavirodhāt <I,099> , tadviśeṣāṇām anyatrāpi śakyakriyatvāt, pratyakṣāṇāṃ śabdānām apratyakṣasvabhāvābhāvāt । bhrāntinimittābhāvāt, bādhakābhāvād bhrāntyasiddheḥ । puruṣeṣu viśeṣadarśanasya bādhakatvād asamānaṃ parabhūtasya ca vākyaviśeṣasyātadviśeṣatvāt । tad abhinnasvabhāvānāṃ sarveṣāṃ puruṣakriyā na vā kasyacit ॥

[I,099,i]

	tasmāt tanmātrasambaddhaḥ svabhāvo bhāvam eva vā /
	nivartayet	...
yathā vṛkṣaḥ śiṃśapām, śākhādimadviśeṣasyaiva kasyacit tathāprasiddheḥ । sa tasyāḥ svabhāvaḥ । svabhāvaṃ ca parityajya kathaṃ bhāvo bhavet, svabhāvasyaiva bhāvatvād iti tasya svabhāvapratibandhād avyabhicāraḥ ॥

[I,099,ii]

				... kāraṇaṃ vā kāryam avyabhicārataḥ // <2.69>
nivartayet । kāraṇam api nivartamānaṃ kāryaṃ nivartayati । anyathā tat tasya kāryam eva na syāt । ataḥ kāryakāraṇabhāvo 'pi svabhāvaṃ niyamayatīty ubhayathā svabhāvapratibandhād eva nivṛttiḥ ॥

<I,100>

[I,100,i]

	anyathaikanivṛttyānyavinivṛttiḥ kathaṃ bhaved /
	nāśvavān iti martyena na bhāvyaṃ gomatāpi kim // <2.70>
	sannidhānāt tathaikasya katham anyasya sannidhiḥ /
	gomān ity eva martyena bhāvyam aśvavatāpi kim // <2.71>
ity antaraślokau । tasmāt svabhāvapratibandhād eva hetuḥ sādhyaṃ gamayati । sa ca tadbhāvalakṣaṇas tadutpattilakṣaṇo vā । sa evāvinābhāvo dṛṣṭāntābhyāṃ pradarśyate ॥

[I,100,ii]

ata eva vaidharmyadṛṣṭānte 'vaśyam ihāśrayo neṣṭaḥ । dṛṣṭānte hi sādhyadharmasya tadbhāvas tanmātrānubandhena khyāpyate । yaḥ kṛtakasvabhāvaṃ janayati, so 'nityaṃ svabhāvaṃ santaṃ janayatīti pramāṇaṃ dṛṣṭāntenopadarśyate । tena ca pramāṇena sādhyadharmasya tanmātrānubandho gamyate । hetubhāvo vā tasmin saty eva bhāvād ity arthāntarasya । tathā prasiddhe tadbhāve hetubhāve vānityatvābhāve kṛtakatvaṃ na bhavati dahanābhāve ca dhūmaḥ । tathā hi sa tasya svabhāvo hetur vā । kathaṃ svabhāvaṃ hetuṃ vāntareṇa bhaved ity āśrayam antareṇāpi vaidharmyadṛṣṭānte prasidhyati vyatirekaḥ ॥

<I,101>

	hetusvabhāvābhāvo 'taḥ pratiṣedhe ca kasyacit /
	hetuḥ	...
tāv eva hi nivartamānau svapratibaddhaṃ nivartayata iti kasyacid arthasya pratiṣedham api sādhayitukāmena hetor vyāpakasya vā svabhāvasya nivṛttir hetutvenākhyeyā । anyathāpratibaddhanivṛttyānyanivṛttyasiddheḥ ॥

[I,101,i]

			... yuktopalambhasya tasya cānupalambhanam // <2.72>
pratiṣedhahetuḥ । pratiṣedhaviṣayavyavahārahetus taddhetur ity uktaḥ, svayaṃ tathābhūtānupalambhasya pratiṣedharūpatvāt । hetuvyāpakānupalabdhir ubhayasyāpi hetur iti । eṣa trividha eva pratiṣedhahetur upalabhyasattvasya hetos tathābhāvaniścaye vyāpakasya svātmanaś cānupalabdhir iti sa tattadviruddhādyagatigatiprayogabhedenānekaprakāra uktaḥ ॥

<॥ svārthānumānaparicchedo dvitīyaḥ>

<II,001>

{3.I}

<§ 3.I.1>

[II,001,i]

	parārthamanumānaṃ tu svadṛṣṭārthaprakāśanam /
yathaiva hi svayaṃ trirūpālliṅgālliṅgini jñānamutpannam , tathā paratra liṅgijñānotpipādayiṣayā trirūpaliṅgākhyānaṃ parārthamanumānam । kāraṇe kāryopacārāt ॥

<§ 3.I.2>

<§ 3.I.2.1>

[II,001,ii]

atra svadṛṣṭārthagrahaṇam
	āgamātparadṛṣṭaṃ na sādhanaṃ nāpyanarthataḥ // <1>
siddhiriti jñāpanārtham ॥

<§ 3.I.2.1.1>

<§ 3.I.2.1.1.i>

[II,001,iii]

yathāhureke — parasya pratipādyatvātsvayamadṛṣṭamapi parairdṛṣṭaṃ sādhanam , yathā — acetanāḥ sukhādayo buddhirvā , utpatteranityatvādvā , rūpādivaditi । tadayuktam , anumānaviṣaye vācaḥ prāmāṇyābhāvāt । <II,002> prāmāṇye vā nānumānapravṛttiḥ syāt , vacanamātreṇārthasiddherhetvādivaiyarthyāt ॥

[II,002,i]

vacanaviśeṣasya prāmāṇyādadoṣa iti cet , uktamatrāgamaprāmāṇyacintāyām । nāpyasya kaścidviśeṣaḥ pramāṇāsaṃvāde । saṃvāde vā na tatsiddhaṃ parasyaiva siddham । tannābhyupagamātparīkṣāvṛttiḥ , api tu parīkṣāyā abhyupagama iti na paropagatena sādhanam ॥

[II,002,ii]

tadāgamabādhanāya paraṃ prati sādhanoktestadāsyāprāmāṇyāttatsiddhamasiddhamiti kathaṃ tataḥ siddhiḥ । tadāgamavatastatsiddhamiti cet , kasya ka āgamaḥ । bādhyamānaśca pramāṇena sa kathamāgamaḥ ॥

<II,003>

[II,003,i]

	riktasya jantorjātasya guṇadoṣamapaśyataḥ /
	vilabdhā vata keneme siddhāntaviṣamagrahāḥ // <2>
ityantaraślokaḥ ॥

[II,003,ii]

tadāgamaviruddhābhyupagamaśca tenaiva kathaṃ bhavet , tadupagama āgamasya tyāgāṅgasyāpramāṇatvenāpratipattiyogyatvāt । tadupagamādāgamaḥ , tataḥ sādhanadharmaḥ , tasmādvastusthitiriti ca suvyavasthitāni vastūni । puruṣecchayā ca hetutadābhāsayostattvavyavasthāne ka idānīṃ heturaheturvā vastutaḥ , tasyā vastuvṛttiniyamābhāvāt । sankhalvapyarthaḥ pratītyapekṣaḥ sādhanam । nāsanpratītimātreṇa , yataḥ paropagatena siddhiḥ syāt । sato 'pyavastukṛtā pratipattirasatpratipattiṃ nātiśete , apratyayatvāt ॥

<II,004>

[II,004,i]

uktaṃ ca — na kāryasvabhāvānupalambhaviśeṣebhyo 'paraṃ pratipattyaṅgamastīti । tadvastutaḥ siddhalakṣaṇamasiddhaṃ kimātmanaḥ । pareṇāpyanyataḥ pratipattumayuktameva ॥

<§ 3.I.2.1.1.ii>

[II,004,ii]

yastu paraparikalpitaiḥ prasaṅgaḥ , yathā — deśakālāvasthāviśeṣaniyataikadravyasaṃsargāvyavacchinnasvabhāvāntaravirahādanekavṛtterekasya na deśādiviśeṣavatānyena yogaḥ , tathābhūtasvabhāvasya virodhādbhinnadeśādiyogena , sa ekadharmopagame 'paradharmopagamasandarśanārthaḥ । tadanabhyupagame cobhayanivṛttiḥ , vivekasya kartumaśakyatvāt , tasyānyatra vastutaḥ pratibandhāt ॥

[II,004,iii]

kathamidānīmasambhavino 'rthasya pratipattiriti cet , so 'pi tatrāsambhavī yo 'sambhavinā vyāpta iti tadabhyupagame 'paro niyataprāptiriti durnivāraḥ ॥

<II,005>

[II,005,i]

nanu tathāpyasiddhirhetoḥ pratijñāyāścābhyupetādibādhā , svayamabhyupagamāntarāvasthānāt । na , parīkṣākāle kasyacidanabhyupagamāt । sa yamarthaṃ pratipadyate , taṃ pratipadyamāno 'paramapi sāmarthyāyātamabhyupagacchati , prabhābhyupagame pradīpābhyupagamavaditi pratipattireva sā , na darśanāntarāvasthitasya doṣodbhāvanam । sa hi tasyopagamakālaḥ । tatra yāvānartho yuktisāmarthyādāpatati , sa sarvo 'bhyupagantavyaḥ , na vā kaściditi । nāpyasiddhyādayaḥ , yadyevamidamapi syānna vobhayamiti dharmayoḥ sambandhopadarśanāt । ekāntaparigrahe syādeṣa doṣaḥ । na vā sati hetau , yuktiprāptasyāvaśyaṃ parigrahārhatvāt । na cābhyupagamo yuktibādhane samartha iti vakṣyāmaḥ । abhyupagataikadharmaṇo 'vaśyamaparābhyupagamo yuktikṛta iti । asati tu hetau maulasya hetorvyāpyavyā<II,006>pakabhāvasādhanaprakāra eṣaḥ । na viparyayasādhanam , hetorapramāṇatvāt ॥

[II,006,i]

ihāpi yadi viparyayeṇaivamanityatotpattiniṣedhaḥ kriyate , na kaścidevaṃ karoti । na ca śakyamevaṃ kartum , caitanyenānayorvirodhāsiddheḥ prasaṅgaviparyayasādhanayoragamakatvāt । ekasya bhāve 'vikalakāraṇasya prāgbhavato 'bhāvādvirodhaḥ , parasparaparihārasthitalakṣaṇatayā vā । na cāyamutpattivināśābhyāṃ caitanyasya prasidhyati । ekasya tu yathoktasvabhāvāntaravirahopagamādeva bhinnadeśādibhiryogābhāvaḥ , tadabhāvasya tadbhāvasya cānyonyaparihārasthitalakṣaṇatvena virodhāt ॥

[II,006,ii]

ayameva cācāryairavayavipratiṣedhādiṣu bahumukhairupanyāsairekatvānekavṛttyorvirodhāttathāvidhasvabhāvaniṣedhaḥ kriyate । viruddhayorekopagamasyāparatyāganāntarīyakatvānnobhayadharmāstīti । siddhāntopagamanibandhaneṣu vicāraprastāveṣu , anyathābhyupagamya vicārāyogāt ॥

<II,007>

<§ 3.I.2.1.2>

<§ 3.I.2.1.2.i>

[II,007,i]

anarthaḥ khalvapi kalpanāsamāropito na liṅgam , yathā — pakṣasapakṣānyataratvādanityaḥ śabdo nityo veti । na hyatra śabdaghaṭayoḥ śabdākāśayorvā vāstavī pratyāsattiḥ , api tu vakturvivakṣākṛtā , tadabhāve vivakṣitetarayorāsattiviprakarṣābhāvāt । vastusvabhāvatve ca punarvivakṣāntare parāvṛttyayogāt । yugapadekatra viruddhaguṇopasaṃhārāyogācca । tasmādete karturicchāmātrānurodhino dharmā na vastusvabhāvamanuvidadhati , tasyaivamavṛtteḥ । tasmānna tato 'rthasiddhiḥ , vasturūpayoḥ pratyāsattiviprakarṣayorasiddheḥ । siddhau tu syāt , yathā tādṛśaṃ rūpasādharmyaṃ kvacidabhisamīkṣyāhuḥ — eṣa piṇḍo viṣāṇī gogavayayoranyataratvāditi ॥

<§ 3.I.2.1.2.ii>

[II,007,ii]

atha punarmayaivaṃvivakṣitatvādityāha , tadā sidhyatyarthaśūnyaṃ vivakṣāmātram । tato nārthasiddhiḥ , tadicchāyā vastuni vṛttiniyamābhāvāt । <II,008> tathā hyaśakyadarśanametat — yatra tadicchā tatra vastubhāva iti vyāptyasiddhervyabhicāraḥ । etena madupagamādayo hetuprayogā vyākhyātāḥ , āgamasiddhāśca । vacanasya vakturicchāmātreṇa pravṛtteḥ ॥

[II,008,i]

	kalpanāgamayoḥ karturicchāmātrānurodhataḥ /
	vastunaścānyathābhāvāttatkṛtā vyabhicāriṇaḥ // <3.3>
iti saṅgrahaślokaḥ ॥

<§ 3.I.2.2>

[II,008,ii]

trirūpaliṅgākhyānaṃ parārthamanumānamityarthānna pakṣavacanaṃ sādhanamityuktaṃ veditavyam । kathaṃ na sādhanam । sākṣātpāramparyeṇa vā tataḥ siddheranutpatteḥ ॥

<§ 3.I.2.2.1>

[II,008,iii]

sākṣāttāvat —
	arthādarthagateḥ śaktiḥ pakṣahetvabhidhānayoḥ /
<II,009>
	nārthe tena tayornāsti svataḥ sādhanasaṃsthitiḥ // <3.4>
artha eva hyarthaṃ gamayati , nāntarīyakatvāt । nābhidhānam , sambandhaniyamābhāvāt । tato na pakṣasya hetorvā vacanaṃ sādhanaṃ svato 'rthasiddheḥ । saṃśayastu pakṣavacanādarthe dṛṣṭaḥ , na niścaya iti sākṣānna sādhanam ॥

<§ 3.I.2.2.2>

[II,009,i]

	sādhyābhidhānātpakṣoktiḥ pāramparyeṇa nāpyalam /
	śaktasya sūcakaṃ hetuvaco 'śaktamapi svayam // <3.5>
nāpi pāramparyeṇa , sādhyasyaivābhidhānāt । hetuvacanaṃ tu svayamaśaktamapi śaktasya vācakamiti sādhanamiṣṭamupacāreṇa ॥

[II,009,ii]

tato hetuvacanapravṛttestadapi śaktameveti cet , saṃśayena jijñāsoḥ prakaraṇapravṛttesteṣvapi prasaṅgaḥ । vipakṣavacanamātrādapi saṃśaye pratipakṣa<II,010>hetuvacanapravṛtteḥ sambhavāttadapi tena saha sādhanaṃ syāt । tasmāttriṣveva rūpeṣvantaraṅgamarthasiddhau sāmarthyamavasthitam , tatra ca smṛtisamādhānaṃ tadvacasīti tadeva sādhanam ॥

[II,010,i]

akhyāpite viṣaye hetupravṛtterasambhavādviṣayakhyāpanādeva sāmarthyamiti cet , uktamatra । api ca vināpyanena yāvānkaścitkṛtakaḥ sa sarvo 'nityaḥ , śabdaśca kṛtaka ityukte 'pi śabdo 'nitya ityarthādgamyata eva । tannāvaśyamasya nirdeśaḥ । tenānuktāvapi pakṣasya siddherapratibandhāttriṣvanyatamarūpasyaivānuktirnyūnatāsādhanadoṣa ityuktaṃ veditavyam ॥ ॥

<II,011>

{3.II}

<§ 3.II.1>

[II,011,i]

na tarhīdānīṃ sādhanasyātannirdeśanāntarīyakatvātpakṣasya lakṣaṇaṃ vācyam । vācyam , sādhyāsādhyaviparyayeṇa vipratipattidarśanāttannirāsārtham ।

[II,011,ii]

sa cānumeyaḥ
	svarūpeṇaiva nirdeśyaḥ svayamiṣṭo 'nirākṛtaḥ /

<§ 3.II.2>

<§ 3.II.2.1>

[II,011,iii]

atra caturbhiḥ svarūpanipāteṣṭasvayampadaiḥ ,
	asiddhāsādhanārthoktavādyabhyupagamagrahaḥ // <3.6>
veditavyaḥ । tena siddhaṃ yathā — śrāvaṇaḥ śabda iti , asiddhamapi sādhanatveneṣṭaṃ yathā'siddhau hetudṛṣṭāntau , aprakaraṇāśrayaḥ , anāntarīyakābhyupagamaśca śāstropagame 'pi vādino nirastaḥ ॥

<II,012>

<§ 3.II.2.2>

<§ 3.II.2.2.1>

<§ 3.II.2.2.1.i>

[II,012,i]

kathamidānīmaśrūyamāṇaḥ sādhyatveneṣṭa iti gamyate । prakaraṇāt , yathā saṃhatānāṃ pārārthyaṃ sādhya ātmārthatvam । tadanuktamapīcchayā vyāptaṃ sādhyamiti darśanārthamiṣṭagrahaṇam । ayameva dharmadharmiṇorviśeṣa ukto vyapekṣātaḥ । asaṃhataviṣayaṃ pārārthyameṣāmiti vacane dharmaviśeṣaṇatvenopādānāttasya viśeṣaḥ । parārthāḥ santaścakṣurādayo 'saṃhatārthā iti dharmiṇo viśeṣa iti vyavasthāmātraṃ bhidyate , nārthaḥ ॥

<§ 3.II.2.2.1.ii>

[II,012,ii]

arthāntare ca prakṛtādviśeṣe sādhye kastayoḥ sambandhaḥ ; yenaivamuktaḥ sādhyadharmo 'nvākarṣati , atiprasaṅgāt । tathā ca sarvo heturviruddho dṛṣṭāntaśca sādhyavikalaḥ syāt , tāvato dharmakalāpasya kvacidananvayāt । tato na kutaścidgatiḥ syāt ॥

<II,013>

<§ 3.II.2.2.1.iii>

[II,013,i]

uktadharmānanvaya eṣa doṣo nānyatreti cet , na , sādhyatvāviśeṣāt । adoṣe ceṣṭavighāto 'pi na syāt । tasya sādhyavipakṣa eva vṛttyā tadviparyāsanalakṣaṇatvāt । yathokte tu dharmadharmiviśeṣa iṣṭa evānanvayadoṣaḥ । yadāha — ātmā paraścetso 'siddha iti । tasyaiva ceṣṭasya vighātakṛdviruddhaḥ ॥

<§ 3.II.2.2.1.iv>

[II,013,ii]

tadapi na sādhyamanuktatvāditi cet , yadvivādena sādhanamupanyastaṃ taccenna sādhyam , kimidānīṃ sādhyam । tathā ca viparyayasiddhirvaiphalyameva vā । yathā prāksañjñinābhisambandhādarthavacchabdarūpaṃ vibhaktidarśanātsādhyam । na ca svarūpamātrārthavat । arthavacca । tato bāhyenārthenārthavattvamaniṣṭaṃ syāt । tathā parārthāścakṣurādayaḥ saṅghātatvātsiddhā <II,014> api pārārthyāviśeṣe nātmārthāḥ । saṃhataparārthakriyopagamādeṣāṃ sādhanavaiphalyam ॥

[II,014,i]

tasmādanukto 'pīcchayā vyāptaḥ sādhyaḥ । tadvaikalyādayaśca dṛṣṭāntādidoṣāḥ ॥

<§ 3.II.2.2.2>

<§ 3.II.2.2.2.i>

[II,014,ii]

etena sadvitīyaprayogeṣu niranvayadoṣo vyākhyātaḥ , yathā — abhivyaktacaitanyaśarīralakṣaṇapuruṣaghaṭānyatarasadvitīyo ghaṭaḥ , anutpalatvāt , kuḍyavaditi । tathābhūtena puruṣeṇa sadvitīyatvāsiddheḥ kuḍyasya ॥

<§ 3.II.2.2.2.ii>

[II,014,iii]

atha sāmānyena sādhyamiṣṭamiti na viśeṣākṣepaḥ । uktamatra — tadanākṣepe kiṃ sādhanaphalam , aniṣṭaṃ ceti । yadi ca na viṣayīkṛtameva tatsādhanena , kathamatastatsiddhiḥ । sidhyanvā kathamaviṣayaḥ । viṣa<II,015>yaścet , svāśrayāṃ doṣagatiṃ kathaṃ na spṛśet । sa ca nāma tadāśrayāṃ siddhiṃ sādhanādupajīvati , na paro dūṣaṇamiti vyaktamiyaṃ rājakulasthitiḥ । tasmādyāvatīmarthagatiṃ sādhanaṃ sāmarthyena vyāpnoti siddherākṣepāt , tāvatīṃ taddūṣaṇamapi ॥

<§ 3.II.2.2.2.iii>

[II,015,i]

tathāvidhasya ca dehasya ghaṭādarthāntarabhāvānabhyupagame sāmānyenāpi sādhanaṃ na sambhavati , anyatarārthāntarabhāvābhāvāt । dvayorhi tathābhāvasambhave 'nyataroktiḥ samarthā bhavati , yathā — devadattayajñadattayoranyataraṃ bhojayeti , naikasya bhojanāsambhave 'nākāṅkṣāyāṃ vā । ito 'pi nānyatarārthāntarabhāvaḥ , ghaṭasya svato 'rthāntarabhāvasyānabhyupagamādvirodhācca deha evārthāntarabhūta iti sāmarthyena vākyārthavyavasthāpanādapārthakamanyataragrahaṇam । anyathā vipratiṣiddhametadvacanaṃ syāt , ghaṭasyātmanā tadbhāvārthāntarabhāvavirodhāt । yadi dehādevārthāntarabhāvaḥ syāt , sa eva tathocyeta । anyataravacana<II,016>sāmarthyāddhaṭasyāpi sa iti virodhaḥ ॥

<§ 3.II.2.2.2.iv>

[II,016,i]

itaśca na sāmānyāśrayaḥ , sarvavyaktisambhavābhāve tatsāmānyāyogāt , yathā'brāhmaṇāditve varṇatvasyaindriyakatvasyeva vā nitīraṇājñāne । tathā hi na taccākṣuṣaṃ tajjñānavat , tadarthāpratipatteḥ , tadvikārānanukārāt , tadabhāve bhāvācca । tathā śrāvaṇādyapīti naindriyam । tathā ghaṭaśarīrayoranyataradarthāntarabhūtamiti sāmānyenānyatarārthāntarabhāvastayorekasya tathābhyupagame syāt । sa ca na śarīrasya , ananvayaśaṅkayā , na ghaṭasya , virodhāditi sāmānyenāpi na sambhavati । asti nāmedṛśasya sambhavaḥ — devadattayajñadattayoranyataro bhojanīyaḥ , na devadatto na yajñadatta iti । na devadatta evetyabhiprāyādadoṣa iti cet , na , anyataragrahaṇenāprasaṅgāt । tasmādidamanyataragrahaṇamekaparigrahe 'pyavirodhe samarthaṃ bhavati , yathānyatarabhojanacodanāyāmekabhojane । vikalpaviṣayatvādasya । tatra hi ghaṭenaiva sadvitīyo dehenaiva veti neṣyate । <II,017> vidherayogācca dvayorekasya vidhīyamānasya vikalpasamuccayāyoge kimidānīṃ vidheḥ sāmarthyamiti riktā vācoyuktiḥ ॥

<§ 3.II.2.2.2.v>

[II,017,i]

etena pakṣasapakṣānyataratvamapi pratyuktam । api ca dvayorapi sambhavāvirodha etadevaṃ syāt । anyathā tvasiddhameva tacchabde । tathā hi pakṣa eva sa tathāvidhaḥ śabdaḥ , na pakṣasapakṣayoranyataraḥ , vikalpaikapratiniyamayorvirodhāt ॥

<§ 3.II.2.2.2.vi>

[II,017,ii]

sāmānyena vihiteṣvapyartheṣu sāmarthyādviśeṣasthiteśca deha eva pratyayaḥ , na ghaṭe । yathā ko 'pyāyāta iti na parvate vṛkṣe vā śaṅkā bhavati । na hi viśeṣaśabdasannidhireva sāmānyaśabdānāṃ viśeṣāvasthitihetuḥ , api tu prakaraṇasāmarthyādikamapīti ॥

<§ 3.II.2.2.2.vii>

[II,017,iii]

tasmānnānyataratsāmānyenārthāntarabhūtam , arthāntarabhūtadvayāyogāt । na vā kaścidarthāntarabhūtaḥ , dvayorekasyāpyanabhyupagamāt । śabdaghaṭabhedena kalpane 'nityatāyāmapi tulyamiti cet , na , siddhayā<II,018>nityatayā tadvataḥ śabdasya sādhanāt । tathā kasyacidarthāntarabhūtasyopagame syādanyatarārthāntarabhāvaḥ ॥

<§ 3.II.2.2.3>

[II,018,i]

eteneṣṭasādhyatvavacanena dharmidharmābhyāṃ viśiṣṭau dharmadharmiṇau nirākurvanpratyākhyātaḥ , yathā — nānityaśabdaḥ śabdo na śabdānityatvavānveti , samudāyāpavādasya dharmiṇyavirodhāt । anityo hi śabdaḥ , nānityaśabdaḥ śabdaḥ । tadbhāveṣṭau nānityaḥ śabdaḥ syāt , śabde 'nityaśabdatvaprasādhanāt , anityaśabdaḥ śabdaḥ syāt । sa ca neṣṭa iti neṣṭavighātaḥ kaścit ॥

[II,018,ii]

tasmātkevala eva dharmo dharmiṇi sādhyo viparyāsanīyo vā । tatheṣṭasamudāyasya siddhirvighāto vā kṛto bhavati । sarvatra hi tatsamudāyaviparyāsādeva viruddhaḥ । sa kadāciddharmamukhena dharmimukhena ta<II,019>dviśeṣamukhena vā kriyata iti tena vyapadiśyate ॥

<§ 3.II.2.3>

<§ 3.II.2.3.1>

[II,019,i]

svayaṃśrutiḥ punarekasya dharmiṇaḥ śāstre nānādharmavyavasthāyāmapi svayamātmanaiveṣṭaḥ sādhyaḥ , śāstropagame 'pi netara iti darśanārthā । tatra sarvānyeṣṭanirākaraṇe 'pyāśaṅkāsthānavāraṇaṃ svavṛttau svayaṃśruterāha sūtrakāraḥ — svayamiti śāstrānapekṣamabhyupagamaṃ darśayatīti ॥

<§ 3.II.2.3.2>

<§ 3.II.2.3.2.i>

[II,019,ii]

śāstropagamātsarvastaddṛṣṭaḥ sādhya iti syādāśaṅkāsambhavaḥ । vipratipattistu dṛśyata eva । bhavatyeva śāstradṛṣṭaṃ sādhyam , tatprabādhane ca hetupratijñayordoṣa ityeke । teṣāṃ kṛtakatvena śabdanāśe sādhye gandhe pṛthivīguṇatvaviparyāsanāddheturviruddhaḥ syāt । aprakaraṇānneti cet , <II,020> tadanyatrāpi samānam । na , atra dharmiṇaḥ prakṛtatvāditi cet , na , dharmiprakrame 'pi vastupratibandhābhāvāt । kevalaṃ śāstropagamadvāreṇaiṣāmanuṣaṅgaḥ , sa ca sarvatra tulya iti nānayorbhedaḥ ॥

<§ 3.II.2.3.2.ii>

[II,020,i]

atha vādino 'pīṣṭiṃ sādhayetsādhyadharmavat , sādhyasamudāyaikadeśaviśeṣatvāt । na sādhyasamudāyaikadeśaviśeṣa ityevāprakaraṇecchā bhavati , tadbhāvāparityāgādarthasyecchāpravṛttyoravirāmaprasaṅgāt । tasmādiyaṃ kutaścitprakaraṇādbhavantī tenaiva gamyate । tāmaprakaraṇāmapi viparītānubhavapratiṣiddhavṛttiṃ balādastīti sādhayannadhyakṣaviruddhamācarati ॥

[II,020,ii]

	kaiścitprakaraṇairicchā bhavetsā gamyate ca taiḥ /
	balāttaveccheyamiti vyaktamīśvaraceṣṭitam // <3.7>
	vadannakāliṅgo tāṃ vyabhicāreṇa bādhyate /
<II,021>
	anāntarīyake cārthe bādhite 'nyasya kā kṣatiḥ // <3.8>
	uktaṃ ca nāgamāpekṣamanumānaṃ svagocare /
	siddhaṃ tena susiddhaṃ tanna tadā śāstramīkṣyate // <3.9>
	vādatyāgastadā syāccenna tadānabhyupāyataḥ /
	upāyo hyabhyupāye 'yamanaṅgaṃ sa tadāpi san // <3.10>
	tathā viśuddhe viṣayadvaye śāstraparigraham /
	cikīrṣoḥ sa hi kālaḥ syāttadā śāstreṇa bādhanam // <3.11>
	tadvirodhena cintāyāstatsiddhārtheṣvayogataḥ /
	tṛtīyasthānasaṅkrāntau nyāyyaḥ śāstraparigrahaḥ // <3.12>
	tatrāpi sādhyadharmasya sambaddhasyaiva bādhanam /
	parihāryaṃ na cānyeṣāmanavasthāprasaṅgataḥ // <3.13>
	keneyaṃ sarvacintāsu śāstraṃ grāhyamiti sthitiḥ /
	kṛtedānīmasiddhāntairgrāhyo dhūmena nānalaḥ // <3.14>
<II,022>
	yadi sādhana ekatra sarvaṃ śāstraṃ nidarśane /
	darśayetsādhanaṃ syādityeṣā lokottarā sthitiḥ // <3.15>
	asambaddhasya dharmasya kimasiddhau na sidhyati /
	hetustatsādhanāyoktaḥ kiṃ duṣṭastatra sidhyati // <3.16>
	dharmānanupanīyaiva dṛṣṭānte dharmiṇo 'khilān /
	vāgdhūmāderjano 'nveti caitanyadahanādikam // <3.17>
	svabhāvaṃ kāraṇaṃ vārtho 'vyabhicāreṇa sādhayan /
	kasyacidvādabādhāyāṃ svabhāvānna nivartate // <3.18>
	prapadyamānaścānyastaṃ nāntarīyakamīpsitaiḥ /
	sādhyārthairhetunā tena kathamapratipāditaḥ // <3.19>
	yadi kiñcitkvacicchāstre na yuktaṃ pratiṣidhyate /
	bruvāṇo yuktamapyanyaditi rājakulasthitiḥ // <3.20>
	sarvānarthānsamīkṛtya vaktuṃ śakyaṃ na sādhanam /
	sarvatra tenotsanneyaṃ sādhyasādhanasaṃsthitiḥ // <3.21>
<II,023>
ityantaraślokāḥ ॥

<§ 3.II.2.3.2.iii>

[II,023,i]

tasmātsādhyabādhaka eva viruddhaḥ । abādhyabādhakayorekataḥ siddhiraviruddhāpi śāstrabādhāyāṃ yadi viruddheṣyate , sānyaviṣaye 'pi tulyeti viruddhaḥ syāt । tena tatraiva bādhane bhavati , nānyatreti cet , na , hetoḥ sarvasya guṇadoṣayoḥ svasādhye cintyatvāt । tasya svasādhyānuparodhe 'pi śāstroparodhādvirodhe so 'nyakṛte 'pi tulya iti virodhaḥ syāt । bhavatyevānyakṛte 'pi pratijñādoṣa iti cet , astu , viṣayāntare 'pi kiṃ na bhavati । bādhanīyadharmaṇo dharmiṇo 'bhidhānādihaiva bhavati , nānyatreti cet , bādhanīyārthasya śāstrasyopagamādanyatrāpyastu । tasmānnedaṃ pratijñādoṣalakṣaṇaṃ nyāyyam , atiprasaṅgāt ॥

<§ 3.II.2.3.3>

<§ 3.II.2.3.3.i>

[II,023,ii]

api ca śāstropagamātsarvaḥ śāstradṛṣṭaḥ sādhyatvenepsitaścet , asiddhahetvabhidhānamapi pratijñā syāt । nipātavacanena sādhanatveneṣṭasya <II,024> pratikṣepādadoṣa iti cet , na , nyāyaprāptasya sādhyasya vacanena nivartayitumaśakyatvāt ॥

<§ 3.II.2.3.3.ii>

<§ 3.II.2.3.3.ii.a>

[II,024,i]

pakṣalakṣaṇabāhyārthaḥ svayaṃśabdo 'pi nārthaṃ kañcana puṣṇāti । śāstreṣvicchayā pravṛttyartha iti cet , kutaḥ punariyaṃ śaṅkā , yena tadarthaṃ yatnaḥ kriyate । so 'nivāritaḥ pramāṇena pravartamānaḥ kena nivartyate । nivārito vā pramāṇena vācā kena pravartyate ॥

<§ 3.II.2.3.3.ii.b>

[II,024,ii]

samayalakṣaṇāhitabhedasya dharmiṇaḥ parihāreṇa prasiddhadharmiparigrahārthāṃ svayaṃśrutimaparaḥ prāha । tatrāpi vicāraprastāvādevāśrayaḥ prasiddhaḥ siddha iti na kiñcidetat । na hi svecchākalpitabhedeṣvanarthatantropayogiṣu padārtheṣu vyavasthāmuparacayankaścinnivāryate । na hi tathoparacito 'prasiddharūpasāmānyo viśeṣāśrayaṃ vicāramāśrayate ॥

<II,025>

<§ 3.II.2.3.3.ii.c>

[II,025,i]

atha prasiddhāpadeśena dharmiṇaḥ siddhasyāsādhyatāmāha । na , svarūpeṇaiva nirdeśya ityanenaiva gatatvāt । siddhasādhanarūpeṇa hi nirdeśasambhave sādhyatvenaiva nirdeśya itīdaṃ phalavatsyāt । svayaṃsiddhasya dharmiṇaḥ parigrahāvacane dharmiṇameva sādhyaṃ kuryāditi cet , na , anumānasya sāmānyaviṣayatvenaiva gatārthatvāt । dharmisattāyāṃ sādhyāyāṃ svalakṣaṇaṃ sādhyaṃ syāt , tacca pratikṣiptamiti nātraivamavacane 'pi pakṣe kiñcidvirudhyate । atha dharmiṇameva sādhyaṃ kuryāt , tataḥ kiṃ syāt । aśakyametat । kasmāt । hetorviśeṣeṇānvayābhāvāt । nanvayaṃ hetudṛṣṭāntayordoṣaḥ , na pakṣasya , uttarāvayavāpekṣatvāt । anyathā sarve hetvādidoṣāḥ pakṣadoṣāḥ syuḥ । sarvatra pakṣasyaivoparodhāt । tasmāttanmātrānuṣaṅgiṇa eva pakṣadoṣāḥ , pratyakṣādivirodhavat ॥

[II,025,ii]

	hetvādilakṣaṇairbādhyaṃ muktvā pakṣasya lakṣaṇam /
	ucyate parihārārthamavyāptivyatirekayoḥ // <3.22>
<II,026>
	svayaṃnipātarūpākhyā vyatirekasya bādhikāḥ /
	sahānirākṛteneṣṭaśrutiravyāptibādhanī // <3.23>
	sādhyābhyupagamaḥ pakṣalakṣaṇaṃ teṣvapakṣatā /
	nirākṛte bādhanataḥ śeṣe 'lakṣaṇavṛttitaḥ // <3.24>
	dṛṣṭervipratipattīnāmatrākārṣītsvayaṃśrutim /
	iṣṭākṣatimasādhyatvamanavasthāṃ ca darśayan // <3.25>
ityantaraślokāḥ ॥

<§ 3.II.2.4>

[II,026,i]

atra svayamiṣṭaśrutibhyāṃ gatārthe 'pyavadhāraṇe kṛtyāntenābhisambandhānmā bhūnnirdekṣyamāṇe 'pi prasaṅga iti tadvyavacchedārthamāha । tenānaṅgamiṣerniṣṭhātra , īpsitapade punaraṅgameva । tayāsiddhahetvādiḥ pratiṣidhyate ॥

<II,027>

<§ 3.II.2.5>

<§ 3.II.2.5.1>

[II,027,i]

etena svayaṃ vādineṣṭasyānumeyatvavacanenāniṣṭasaṃsṛṣṭasyeṣṭasyāpyasādhyatvam , tadbādhāyāṃ cādoṣaḥ pakṣahetvorukto veditavyaḥ , yathāsādhyamabādhanāt । yathākāśaguṇatvaikārthasamavāyyanityatvābhāvamapi sādhayatīti ॥

<§ 3.II.2.5.2>

[II,027,ii]

anenaiva cānumānakāle śāstrānāśrayavacanenāprakaraṇāpannapakṣīkaraṇamapi pratyuktam । yathā'nityaḥ śabdo nityo veti prakaraṇe vyatiriktendriyagrāhyasāmānyaikārthasamavāyyanityatvayuktaḥ śabda iti । sati hi śāstrāśraye tadarthapakṣīkaraṇaṃ yuktaṃ syāt , tadavabodhārthitve vā prativādinaḥ , anyathā'sambaddhapralāpa evāyamityanavadheyaḥ syāt । dvayoranāśritaśāstrayoḥ kasyacitparīkṣāyāṃ kaḥ prastāvo 'prastutapakṣīkaraṇasya ॥

<§ 3.II.2.5.3>

[II,027,iii]

nanu viśeṣasya sāmānyākṣepāttatsiddhau siddhameveṣṭaṃ bhavati । na , pratipattṛvāñchāyāḥ prakaraṇāt । ata eva prakaraṇena sādhyadharmeṣṭi<II,028>gatirityucyate । na hyavaśyaṃ sāmānyārthī viśeṣapratiniyamārthī bhavati , viśeṣāntare vivādāsambhavācca । na ca śāstradvāreṇa vivādaḥ , tadā tasyānāntarīyakatvāt । na caivaṃvidhā dharmāḥ kvacidasamayasthāyinaṃ pratyanvayinaḥ , avyabhicārī vā heturasti । sadvitīyaprayogāśca pratyuktāḥ । śāstrāśraye 'pi prastāvātikrame 'tiprasaṅga uktaḥ । tasmātprakaraṇāpannamevāviśeṣaṇaṃ dharmamātraṃ sādhyamākarṇanīyaṃ vā । anyathārthāntaragamanādavasādaḥ syāt ॥

<§ 3.II.2.6>

<§ 3.II.2.6.1>

<§ 3.II.2.6.1.i>

[II,028,i]

sa cāyaṃ sādhyābhyupagamaḥ
	pratyakṣārthānumānāptaprasiddhanānirākṛtaḥ /
nirdeśyaḥ । yadi nāma nirdeśyaḥ , pratyakṣārthenānumānenāptābhyāṃ prasiddhena cānirākṛto 'bhyupagamo hetumapekṣate । pratyakṣe 'rthagrahaṇamindriyajñānasya kasyacidvitathārthatvāttatparihāreṇa pramāṇaviṣayaparigrahārtham ॥

<II,029>

<§ 3.II.2.6.1.ii>

[II,029,i]

kiṃ punarnirākṛto na pakṣaḥ ।
	sandigdhe hetuvacanādvyasto hetoranāśrayaḥ // <3.26>
vyastaḥ pramāṇābhyāṃ nirākṛto viparyaye pramāṇavṛtteranāśrayaḥ pratipramāṇasya । viruddhayorekatra samyagjñānāyogāt । viṣayopadarśanārthaṃ ca pakṣa ucyate । sa nirākṛte viṣayiṇo 'sambhavādapakṣa eva । tasmātsandigdho hetuvyāpāraviṣayaḥ ॥

<§ 3.II.2.6.1.iii>

[II,029,ii]

	anumānasya bhedena sā bādhoktā caturvidhā /
seyaṃ pakṣasya bādhā caturvidhā darśitā vidhānumānaṃ bhittvā ।
	tatrābhyupāyaḥ kāryāṅgaṃ svabhāvāṅgaṃ jagatsthitiḥ // <3.27>
āptavacanaṃ kāryalakṣaṇaṃ liṅgam , svabhāvalakṣaṇaṃ prasiddhiḥ ॥

<II,030>

<§ 3.II.2.6.2>

<§ 3.II.2.6.2.i>

<§ 3.II.2.6.2.i.a>

[II,030,i]

ātmāparo vā yathārthadarśanapravṛttavāgabhimata āptaḥ । tadvacanaṃ nāntareṇārthatathābhāvaṃ pravartata iti kāryaṃ tasya । sa svakāryasaṃsūcitaḥ svaviparyayopagamaṃ pratibadhnāti । tadevaṃ svavacanaṃ śāstraṃ cābhisamasya sāmyādekamuktam । yathātmano 'prāmāṇye vacanasyāpravṛttiḥ , tathā śāstrānāśraye tatprasiddhe vicārasyeti prastāvāśrayatve śāstraṃ bādhakamityamumarthaṃ vaktuṃ svavacanenāsya sahoktiḥ sāmyadṛṣṭaye kṛtā । ata evodāharaṇamapyatra sadṛśamāha — na santi pramāṇāni prameyārthānīti , pramāṇānāmabhāve śāstrasvavacanayorayogāt । svavacanavirodhe spaṣṭamudāharaṇam , āgame tu diṅmātradarśanametat । atrodāharaṇam — pretyāsukhaprado dharma iti ॥

<§ 3.II.2.6.2.i.b>

[II,030,ii]

dharmivyavasthitestadāśrayāttatprabādhane 'dhikaraṇapratyastamayānna viśeṣa<II,031>cintāpravṛttirityavaśyamevaṃvidhe viṣaye śāstraṃ pramāṇayitavyam । kathamidānīṃ na tīrthasnānādiradharmaśodhana iti nābhyupetabādhā । sarveṣāmadṛṣṭapratipattiśāstrāṇāmevamavacanānna pratiṣedhe doṣaḥ । svopagamāśrayaṃ hi śāstraṃ virundhāno vihanyate , nāparam , anabhyupagamāt । tasyāpi snānācchuddhivādinaḥ śāstrasya svavacanenāpyasyārthasya pratibādhanāt । lobhādimūlo 'dharma iti sarvaśāstreṣu vyavasthā , alubdhādviṣṭāmūḍhānāṃ pāpānabhyupagamāt । sā vyavasthā snānādīnāṃ pāpaśodhanavādaṃ bādhate , nidānāpraśamanena nidānino 'vicchedāt , madhuraśītalasnigdhairiva vyādheḥ ślaiṣmikasyeti । ata eva śāstradṛṣṭeṣvartheṣu virodhodbhāvanaprāyā cintā । yacchāstraṃ vastubalapravṛttena pramāṇena svavacanena cābādhitaṃ dṛśyādṛśyayorviṣayayoḥ । tadgrāhyamiti ॥

<II,032>

<§ 3.II.2.6.2.i.c>

[II,032,i]

śāstravato 'pyatadālambane vastuni viruddhoktāvapi na bādhā , pratibandhastu syāt , dvayostulyakakṣatvāt , yathā svavacane । tadā cāsya svavacanena virodhaḥ , na śāstreṇa । tayoryasya pramāṇamasti , tadaparasya bādhakaṃ bhavati । anyathā kathaṃ pratijñāṃ tulyakakṣyāmanumānaṃ vā yathārthamapetayuktikā pratijñā bādheta । pratiṣiddhaṃ cāgamānāṃ prāmāṇyam । tasmādabhyupetya vicāreṣvayaṃ doṣaḥ ॥

[II,032,ii]

ata eva viṣayabhedapradarśanārthaṃ pṛthakkṛto 'numānādabahirbhūto 'pyabhyupāyaḥ , bādhanābhyupagamāt । anyathātiprasaṅgaḥ syāt , vyarthatā vā pṛthakkaraṇasya । svavacanasyāpi pṛthakkaraṇanimittaṃ vāṅmātravacane pratibandhaḥ ॥

[II,032,iii]

apramāṇatvaṃ śāstre 'pi tulyamiti tatrāpi pratibandho 'stu । pratibandho hyadhikaraṇe sati bhavati , yathā siddhe vacane prāmāṇyetarayoranyonyam , <II,033> siddhāyāṃ vā yoṣiti prasavetaradharmatvayoḥ sa dharmagataḥ । yatra tu dharmyevāsiddhastatra kva kena kiṃ pratibadhyate , prastāvasyaivābhāvāt । tasmāddharmiṇaṃ pratiṣṭhāpayañśāstraṃ pratiṣṭhāpayati । tatastadbādhakamiti ॥

[II,033,i]

tattarhi śāstramapramāṇakaṃ kathaṃ dharmiṇaṃ pratiṣṭhāpayati । prāmāṇyenābhyupagamāt । svopagama eva tarhi prāmāṇyamādadhaddharmiṇaṃ pratiṣṭhāpayati । dharmāntaraṃ ca sa eva punaḥ prativahatīti na bhidyate svavacanavirodhācchāstravirodhaḥ । tataḥ pratibandha eva , na bādhā ॥

<§ 3.II.2.6.2.i.d>

[II,033,ii]

kastarhīdānīmanayorbhedaḥ । na kaścit । kathaṃ tarhi pṛthagvacanam । vākyabhedādetatsyāt । pūrveṇa pratiṣṭhāpitamuttaraṃ pratihantītyabhyupagamavirodhaḥ । ata eva pūrvābhyupagamenetyāha । tadeva vākyaṃ svārthaṃ virundhānaṃ svavāgviruddham , yathā — nānumānaṃ pramāṇamiti ॥

<§ 3.II.2.6.2.i.e>

[II,033,iii]

pratibandho 'pi kathamapramāṇasya । ata eva tulyakakṣatvāt । yadi hi ta<II,034>traikasya prāmāṇyaṃ syātsiddhireva , na pratibandhaḥ , pramāṇenāpramāṇasya bādhanāt । tenopagamātpramāṇaṃ sarvavastuṣu śāstraṃ bādhakameveti cet , kathaṃ punarupagamāviśeṣa ekaṃ pramāṇaṃ bādhakaṃ ca nāparamiti yatkiñcidetat । puruṣecchākṛtā cāsya paripūrṇā pramāṇatā ॥

<§ 3.II.2.6.2.i.f>

[II,034,i]

yadi svavacanābhyupagamavirodhayoḥ pratibandho doṣaḥ , tathāpyato 'rthasaṃśaya eva । so 'navadyapakṣanirdeśe 'pi tulya iti kathaṃ pakṣadoṣaḥ । na vai tadvacanādaniścayotpatterdṛṣṭavacanaḥ , kiṃ tarhi yadyāvatā vacanena samarthanīyaṃ tasyāsamarthanāt । sambhavī svābhiprāyaḥ pratijñāvacanena darśanīyaḥ । sa ca yathā pramāṇabādhāyāṃ na sambhavati , tathaikatra viruddhayorupasaṃhāre 'pi । vacanaguṇadoṣau hi parārthe 'numāne 'dhikriyete , nārthasya , vakturupālambhādayathārthābhidhānena ॥

<§ 3.II.2.6.2.i.g>

[II,034,ii]

yadi svavacanopagamavirodhayorna kaścidbhedaḥ , kastarhi viṣayabhedaḥ pūrvopagamavirodhasya । yatrānāśrite kasmiṃścitsamaye na pravartate vicāraḥ , so <II,035> 'vaśyamāśrayaṇīyaḥ , nāntarīyakatvāditi sa eva tasya pratibandhaviṣayaḥ , sarvatra svavāgviruddhābhidhānam । atrāpi ko 'yamavaśyaṃ parāśrayaḥ । sa eva tamarthaṃ paramukhena vyavasthāpya punarvyutthāpayatīti ॥

<§ 3.II.2.6.2.ii>

<§ 3.II.2.6.2.ii.a>

[II,035,i]

prasiddhiḥ khalvapi virodhinaṃ pratijñārthaṃ bādhate , puruṣecchānurodhino 'rtheṣvaśakyapratiṣedhatvādiṣṭaśabdābhidheyatvasya । sa dharmo vyavahārajaḥ prasiddhiśabdenoktaḥ । yogyaṃ hi viśvaṃ svabhāvataḥ kṛtākṛtānāṃ śabdānām , icchāmātravṛtteḥ । tayārthamātrānurodhinyā bhāvinyā bhūtayā vā śabdayogyatayā tāṃ pratirundhāno bādhyate ॥

[II,035,ii]

tadyogyatābalādeva vastuto ghaṭito 'syāṃ sarvaḥ śabda ityapratīte 'pi tasmiṃstatsiddhatāmāha — yatrāpyasādhāraṇatvādanumānābhāve śābdaprasiddhena viruddhenārthenāpodyate , na sa pakṣa iti ॥

<§ 3.II.2.6.2.ii.b>

[II,035,iii]

tata eva bādhāhetorasādhāraṇatvam , kvacidacandre 'siddheḥ । aśakya<II,036>niṣedhatāmasya darśayannevamāha , apratipramāṇatayā niścayaṃ vā । tanniṣedho hyanumānātsyāt , pratyakṣeṇa yogyatā'niścayāt । tatra ca sarvahetūnāmasādhāraṇatā , yatra sattvameva nānvayītyudāharaṇamevamphalam ॥

<§ 3.II.2.6.2.ii.c>

[II,036,i]

saṅketāśrayāḥ śabdāḥ , sa cecchāmātrāśrayaḥ । tannāsiddhiḥ śabdasiddhānāmiti darśayan , śābdaprasiddhenetyāha । śaṅkitapratibandhānāṃ saṃśayādasiddheḥ , ciramadṛṣṭānāmapi punaḥ pratibhotpattidṛṣṭeḥ sati sambhave tadabhāvasya puruṣamātreṇāniścayāt , ataḥ pramāṇānniścayābhidhānādanumānaviṣaye viruddhāvyabhicāriṇo 'sambhavamarthāpattyā darśayati ॥

[II,036,ii]

etena pratyakṣānumāne vyākhyāte , dvayorapi prāmāṇyāviśeṣāt । ekasya tallakṣaṇayoge 'pi pratidvandvidarśanātpratyakṣasyāpyevambhāvaḥ syāt । na ca pramāṇalakṣaṇavyatirikto 'nyo 'sti viśeṣaḥ pratyakṣasya , ya <II,037> ekāntasādhanatvaṃ vyavasthāpayati , yatastadviśeṣabahirbhāvādapramāṇamanumānaṃ syāt । ekasaṅkhyāvivakṣayāpradarśitapratidvandvinaḥ prāmāṇyādadoṣa iti cet , asti nāmedṛśasya viniścaye sambhavo nāsya pratidvandvī vidyata iti । aviśiṣṭalakṣaṇe dṛṣṭasyāparatra vyatirekaniścayasya kartumaśakyatvādityuktam । na ca puruṣapratibhāvaśātpramāṇayorlakṣaṇamucyate , kiṃ tarhi vastusthityā । sā caivamaśakyaniścayeti na tatsandigdhalakṣaṇaṃ vyavahārayogyam , pakṣadharmatvādisandehavat । lakṣaṇe jñānagrahaṇācca । uktalakṣaṇe 'numāne tallakṣaṇasya pratiyogino 'sambhavādasambhavo 'numāne viruddhāvyabhicāriṇaḥ । tadekasaṅkhyāvivakṣāpyatra viṣaye neṣṭaiva । viṣayaṃ cāsyā nivedayiṣyāmaḥ । tadevaṃ pramāṇe bādhake bruvāṇastato niścayamāha । tataḥ sapratipakṣasambhāvanāmastaṅgamayati । tato <II,038> 'numānaviṣaye viruddhāvyabhicāriṇo 'bhāvaṃ sūcayatīti ॥

<§ 3.II.2.6.2.ii.d>

[II,038,i]

atha vā lokasya bruvato 'numānābhāvamāha । tena bhinnaviṣayā pratītiranumānādityuktaṃ bhavati । tenānumānādvastusadasattānurodhino bhinnaviṣayāyāḥ pratīterna vastuvaśādvṛttiriti sūcitaṃ bhavati । sa hi śaśinaścandratvamanicchankāmanyāṃ pratītimicchediti taṃ pratyadṛṣṭāntamanumānam । tenāsādhāraṇamāha ॥

<§ 3.II.2.6.2.ii.e>

[II,038,ii]

yasmānnaitadevaikamudāharaṇamadhikṛtyedamucyate , sarvapratītivirodhānāṃ sāmānyena lakṣaṇatvāt । tathā na vṛkṣaḥ śiṃśapetyuktāvapi bādhanāt । atrāpi loke karpūrarajatādiṣu dṛṣṭatvānnāsādhāraṇatā syāt । na ca samayādvartamānasya kācidasādhāraṇatā । yadi hi tasya kvacitsi<II,039>dhyet , siddhaṃ vastubalena tat , pratītisiddhābhyupagame śaśinyapyanivāraṇāt । tadvastuni siddhaṃ śaśinyapyanivāryameva । tadvastvabhāve śaśini nivāraṇe 'pi na kaściddoṣaḥ । tasmādavastuniyatasaṅketaśabdabhāvināṃ dharmāṇāṃ yogyāḥ sarvapadārthāḥ , icchāyā nirodhābhāvāt ॥

<§ 3.II.2.6.2.ii.f>

[II,039,i]

etena saṅketānuvidhāyināṃ śabdānāṃ na kaścidarthaniyamaḥ , atra caiṣāṃ pratiṣedhe virodha ityuktaṃ bhavati ॥

[II,039,ii]

	naimittikyāḥ śruterarthamarthaṃ vā pāramārthikam /
	śabdānāṃ pratirundhāno na bādhyastena varṇitaḥ // <3.28>
	tasmādviṣayabhedasya darśanāya pṛthakkṛtā /
	anumānābahirbhūtā pratītirapi pūrvavat // <3.29>
ityantaraślokau ॥

<§ 3.II.2.6.2.iii>

[II,039,iii]

pratyakṣavirodhe 'pi nānārūpasya yadeva śrutau rūpaṃ pratibhāsate <II,040> 'dvayaṃ sambandhyantarābhāvācchabalābhāsāyā buddheradṛṣṭeḥ । tasyaiva pratikṣepe virodhaḥ , yathā — aśrāvaṇaḥ śabda iti । tadarthā cārthoktiḥ ॥

[II,040,i]

	tadeva rūpaṃ tatrārthaḥ śeṣaṃ vyāvṛttilakṣaṇam /
	avasturūpaṃ sāmānyamatastannākṣagocaraḥ // <3.30>
	tena sāmānyadharmāṇāmapratyakṣatvasiddhitaḥ /
	pratikṣepe 'pyabādheti śrāvaṇoktyā prakāśitam // <3.31>
	sarvathā'vācyarūpatvātsiddhyā tasya samāśrayāt /
	bādhanāttadbalenoktaḥ śrāvaṇenākṣagocaraḥ // <3.32>
ityantaraślokāḥ ॥

<§ 3.II.2.6.2.iv>

<§ 3.II.2.6.2.iv.a>

[II,040,ii]

anumānavirodhe 'pi , yathā — nityo ghaṭa iti । abhighātasahatvaṃ paśyato bhrāntyaitatsyāt । tacca dṛṣṭāvarugṇaghaṭavadutpattyāderna sambhavati ॥

[II,040,iii]

na kaścidanityo ghaṭaḥ , tatrāpi vyaktitirodhānāditi cet , a<II,041>tādavasthyamanityatāṃ brūmaḥ , tādavasthyaṃ ca tattvam । tadavarugṇe 'sti , vināśāttirodhānādveti nātra nirbandhaḥ । taccopalabhyamadhyarūpaṃ pūrvāparayoḥ koṭyorastīti bruvāṇaḥ padārthavyavasthāṃ bādhate । sattvarajastamasāṃ caitanyasya caivaṃ paraspararūpavivekena vyavasthā'yogāt । na hi tatrāpyanupalambhamantareṇānyaḥ kaścidvyavasthāśrayaḥ । tadidamupalabhyalakṣaṇaṃ dadhyādi kṣīrādiṣvanupalabhyamānaṃ kṣīraṃ vā tatra nāstīti nyāyya eṣaḥ ॥

<§ 3.II.2.6.2.iv.b>

[II,041,i]

astyevopalambho dadhyādīnāṃ kṣīrādiṣvanumānam , aśaktādanutpatteḥ । na tādṛśāṃ bhāvo 'numānaviṣayaḥ । sa hi sandṛśya eva bhavati । sa cedbhavenmadhyāvasthāvadupalabhyeta । tallakṣaṇatyāga eva hi tasya vināśaḥ , aparabhāvaśca vailakṣaṇyam , viruddhasvabhāvalakṣaṇatvādbhedasyetyuktaprāyam । tasmādutpattestatkāraṇasya tajjananasvabhāvaḥ sidhyet , na tadbhāvaḥ ॥

[II,041,ii]

yadyasata utpattiḥ kiṃ na kṣīrācchaśaviṣāṇam , ko hi viśeṣo 'bhā<II,042>vāviśeṣa iti cet , na , hetoḥ svabhāvabhedāt । atadātmatve 'pi kṣīrasya sa tasya svabhāvaḥ , yo dadhijanano na śaśaviṣāṇajananaḥ । sa tasya kuta iti cet , svahetusamuttha ityanādihetuprakṛtiparamparā । tasmāttajjananasvabhāvasya hetorabhāvācchaśaviṣāṇānutpattiḥ , tadbhāvāditarasyeti ॥

[II,042,i]

atha keyaṃ śaktiḥ । sa eva bhāva utānyadeva kiñcit । sa eva cet , tathaivopalabhyeta , viśeṣābhāvāt । viśeṣe coktam । anyaccet , kathamanyabhāve so 'sti , upacāramātraṃ tu syāt । etenāparabhāvaḥ pratyukta iti ॥ ॥

<II,043>

{3.III}

<§ 3.§ 3.3.1>

[II,043,i]

pakṣadharmaprabhedena sukhagrahaṇārthaṃ hetuprakaraṇasya sūtrasaṅkṣepa ucyate —
	sapakṣe sannasandvedhā pakṣadharmaḥ punastridhā /
	pratyekamasapakṣe 'pi sadasadvividhatvataḥ // <3.33>

<§ 3.3.1.1>

[II,043,ii]

pakṣo dharmī । prayojanābhāvādanupacāra iti cet , na , sarvadharmidharmapratiṣedhārthatvāt । tadekadeśatvāttadupacārayogyadharmipratipattyartham । tathā ca cākṣuṣatvādiparihāraḥ ॥

[II,043,iii]

dharmavacanenāpi dharmyāśrayasiddhau dharmigrahaṇasāmarthyātpratyāsattyā sādhyadharmisiddhiriti cet , na , dṛṣṭāntadharmiṇo 'pi pratyāsatteḥ । sapakṣe sattvavacanena dṛṣṭāntadharmiṇi sattvasiddherdharmidharmavacanātsādhyadharmiparigrahaḥ । karaṇīyo 'yaṃ vyākhyāne yatnaḥ sa pakṣavacanena samāhitaḥ । sāmarthyādarthagatau pratipattigauravaṃ ca parihṛtaṃ bhavati ॥

<II,044>

[II,044,i]

pakṣasya dharmatve tadviśeṣaṇāpekṣasyānyatrānanuvṛtterasādhāraṇateti cet , na , ayogavyavacchedena viśeṣaṇāt , yathā — caitro dhanurdharaḥ , nānyayogavyavacchedena , yathā — pārtho dhanurdhara ityuktaprāyam ॥

<§ 3.3.1.2>

[II,044,ii]

sa eṣa pakṣadharmastridhā bhidyate — sapakṣe sannasandvedhā ceti । sa trividhaḥ pratyekaṃ punastridhā bhavati — asapakṣe sannasandvedhā cetyevam ॥

<§ 3.3.1.3>

[II,044,iii]

sādhyadharmasāmānyena samāno 'rthaḥ sapakṣaḥ । tadabhāvo 'sapakṣaḥ ॥

[II,044,iv]

kathamidānīmabhāve sannityucyate । na vai tanniṣedhamātramasapakṣaḥ , kiṃ tarhi sarvaḥ pratiyogī niṣedhaḥ paryudastaśca , atattvalakṣaṇatvādasapakṣasya । tadvivakṣite pratiyogini ca tulyam , vyatirekagateḥ sarvatra tulyatvātsākṣādarthāpattyā vā ॥

<II,045>

<§ 3.3.1.4>

<§ 3.3.1.4.1>

[II,045,i]

tasyāsya pakṣadharmasya tattvaṃ sapakṣavipakṣayoḥ sadasattvaṃ ca yathāyogaṃ hetvādiṣu yathāsvaṃ pratipattisādhanairniścitaṃ grāhyam , sandigdhaviparyastarūpayoriṣṭāniṣṭaprakāśanayorapratipattisādhanatvāt , viparītasandigdhapratipattiśrutivat ॥

<§ 3.3.1.4.2>

<§ 3.3.1.4.2.i>

[II,045,ii]

anaikāntikasya tu pakṣadharmatvameva , asambaddhādvimarśāyogāt । na tu sapakṣavipakṣayoḥ sattvamasattvaṃ vā niścayāpekṣam , niścaye 'pi sandehamukhenaiva doṣāt । so 'niścaye 'pi tulya iti tathāvidhodbhāvanamapyatra dūṣaṇameva । anyatra tu saṃśaye dvayorekasya vā viparyaye caikasya na sādhanaṃ na dūṣaṇam । tathāpratipattyaṅgasyāsāmarthyāt ॥

<§ 3.3.1.4.2.ii>

[II,045,iii]

asādhāraṇo 'pyubhayavyāvṛtterniścayāyogāt , ubhayabahirbhūtasyābhāvāt । ubhayorekatra bhāve ca pratītisādhanābhāvātpravṛttinivṛttyoḥ saṃśa<II,046>yādeva saṃśayahetuḥ , viniścitāparabhāvasamānaguṇapuruṣasambhāvitastrīgarbha iva puruṣeṣu । yathāha — yo hyasādhāraṇaḥ sādhyadharmaḥ , sa yāvatā bhedena sarvasaṅgrahastatra saṃśayahetuḥ , tadvatāṃ tatsaṅgrahādekāntavyāvṛtteśceti । tadvatāṃ tatsaṅgrahāditi prabhedabāhyasyābhāvamāha , yamayaṃ vastudharmastṛtīyamāśrayet । ekāntavyāvṛttyā caikabhāve pratītisādhanābhāvamāha । asya hi dvayasyaikatra samuccayātsarveṣu prabhedeṣu saṃśayaḥ । uktaṃ ca — vyāvṛttiniścaye viśeṣasya vyavacchedahetutāsya kena nivāryata iti ॥

<§ 3.3.1.4.2.iii>

[II,046,i]

niścayahetāvapyapratibhānātsyātsaṃśayaḥ । sa ca naikāntenānaikāntikaḥ । tanniścitatadbhāvo nirdiṣṭaguṇaniścayādevetyaniścito nānaikānti<II,047>kaḥ syāt । na vai vastudharmasamāśrayeṇaiva parārthe 'numāne sādhanadoṣodbhāvanam , api tu vaktṛdoṣeṇāpi , nyūnatānanvayaviparītānvayavat । tena hi nirṇītaguṇe vaktavye 'nyathābhidhānāddoṣa eva । pakṣadharme 'pi tarhi sandehānyatarāsiddherdūṣaṇaṃ syāt । evametat , iṣṭāprāpteḥ । nanu viparyayaprāptirapi naivāsti । na vai viparyayaprāptyaiva dūṣaṇam , kiṃ tarhi sādhanasāmarthyavighātāt । tathā hi na prameyatvādiṣvapi viparyayaprāptirasti , cākṣuṣatve vā ko viparyayaḥ । ubhayasiddhyā nirdeṣṭavyasyānubhayasiddhiḥ । ihāpi tarhi niścayena nirdeṣṭavyasyāniścayo 'stu viparyayaḥ ॥

[II,047,i]

tasmāddhetuviruddhayoreva niścayātsādhanaṃ dūṣaṇaṃ vā ॥

<§ 3.3.1.5>

[II,047,ii]

ta ete nava pakṣadharmā nirdiśyante — prameyatvānnityaḥ , kṛtakatvādanityaḥ , anityatvātprayatnānantarīyakaḥ , kṛtakatvānnityaḥ , sātmakaṃ jīvaccharīraṃ prāṇādimattvāt , prayatnānantarīyakatvānnityaḥ , <II,048> anityatvādaprayatnānantarīyakaḥ , anityaḥ prayatnānantarīyakatvāt , nityo 'sparśatvāditi ॥

<§ 3.3.1.6>

[II,048,i]

kathamasapakṣāpekṣayā bhede 'sato 'nadhikaraṇatvādasattvaṃ sattvaṃ veti cet । uktamatra — yathā'sati niṣedhaḥ , asapakṣaścātattvalakṣaṇa iti । nanvetasminnasapakṣe hetvabhāvaprasaṅgaḥ , sarvasyānyadharmayogāt । na bhavati , yathā — abrāhmaṇa iti । na hi sa eva brāhmaṇastajjātiyogādabrāhmaṇaśca dharmāntarasamāveśālloke pratīyate , kiṃ tarhi vivakṣitadharmānāśrayo vastu । anyaviṣaye 'pi nañi vibhāgena niyogavṛtteḥ । sapakṣalakṣaṇavirodhācca naivaṃ pratītiḥ । sādhyadharmasāmānyena samāna ityatra yadi sādhyadharmasāmānyenaiveti , syāttadā naiva kaści<II,049>tsapakṣaḥ , tathāvidhasyāsambhavāt । tasmādapratikṣiptadharmāntaraṃ sādhyadharmasāmānyaṃ samāviśadghaṭādikaṃ sapakṣayati । tenāsapakṣa iti na sarvānyadharmayogini pratītiḥ । kiṃ tarhi taddharmavirahiṇītyadoṣo 'nyagrahaṇe 'pi ॥

<§ 3.3.2>

[II,049,i]

kiṃ punaḥ kāraṇamevaṃ navadhā pakṣadharmo vibhajyate ।
	svabhāvakāryasiddhyarthaṃ dvau dvau hetuviparyayau /
	vivādādbhedasāmānye śeṣo vyāvṛttisādhanaḥ // <3.34>

<§ 3.3.2.1>

<§ 3.3.2.1.1>

<§ 3.3.2.1.1.i>

[II,049,ii]

svabhāvakāryayorevātmapratibandhādgamakatvaṃ viparyaye vā viparyāsanamiti darśanārthamanityaḥ kṛtakatvātprayatnānantarīyakatvācceti dvau hetū , nityaḥ kṛtakatvātprayatnānantarīyakatvācceti viruddhau dvau ca nirdiṣṭau । na hi svabhāvādanyasya sarvatra sapakṣe sattvam , kāryavyabhicārātkāraṇasya । <II,050> tasmātsapakṣe dvidhāvṛtti kāryam । na hyanityā ityeva sarve prayatnānantarabhāvijñānakāryārambhiṇaḥ । tena tatsapakṣe dvidhā vartate ॥

<§ 3.3.2.1.1.ii>

[II,050,i]

kathamidamavagamyate — prayatnānantarabhāvijñānamanityakāryamiti । prayatnānantaraṃ jñānasya prāksato niyamenāyogāt , prayatnasyāvaraṇendriyaśabdeṣvanupayogāt ॥

<§ 3.3.2.1.1.ii.a>

<§ 3.3.2.1.1.ii.a.1>

<§ 3.3.2.1.1.ii.a.1.1>

[II,050,ii]

na hi tasyopalambhāvaraṇaṃ sambhavati । sato 'pi vā kasyacittadātmānamakhaṇḍayataḥ sāmarthyatiraskārāyogāt । na hi tatrātiśayamanutpādayatkiñcitkaraṃ nāma । akiñcitkaraṃ ca kiṃ kasyāvaraṇamanyadvā ॥

<§ 3.3.2.1.1.ii.a.1.2>

[II,050,iii]

kuḍyādayo ghaṭādīnāṃ kamatiśayamutpādayanti khaṇḍayanti vā , yenāvaraṇamiṣyante । na brūmaḥ — te kiñcidatiśāyayantīti । api tu na sarve ghaṭakṣaṇāḥ sarvasyendriyajñānasya hetavaḥ । parasparasahitāstu viṣayendriyālokāḥ parasparato viśiṣṭakṣaṇāntarotpādādvijñānahetavaḥ । anupakāryasyāpekṣā'yogāt । śaktasvabhāvasya nityaṃ janana<II,051>majananaṃ vānyathā syāt । te cāvyavahitāḥ pratighātinānyenānyonyasyopakāriṇaḥ , avyavadhānadeśayogyatāsahakāritvātteṣām । vyavadhāne hetvabhāvātsamarthakṣaṇāntarānutpatterjñānānutpattiḥ । pūrvotpannasamarthanirodhādvā sati vyavadhāne 'nyasyotpitsoḥ kāraṇābhāve 'nutpatteḥ kāraṇavaikalyājjñānānutpattiriti kuḍyādaya āvaraṇamucyante । na prāgyogyasya pratibandhāt , tasya svabhāvāpracyuteḥ ॥

<§ 3.3.2.1.1.ii.a.1.3>

[II,051,i]

atha vā sambhavatyapi bhāvānāṃ kṣaṇikānāmanyonyopakāraḥ , acintyatvāddhetupratyayasāmarthyasyāsarvavidā । tena yadindriyaviṣayamadhyasthitamāvaraṇam , tau vijñānotpādanavaiguṇyatāratamyenātiśāyayedapi , āvaraṇabhedena śabdādau śrutimāndyapāṭavadarśanāt । anyathā kvacida<II,052>pyakiñcitkarasya sannidhānasyāpyasannidhānatulyatvādasyedamityupasaṃhāro 'pi vikalpanirmita eva syāt , na vastvāśrayaḥ । na ca samāropānuvidhāyinyo 'rthakriyāḥ । na hi māṇavako dahanopacārādādhīyate pāke । tasmātsatyāmapi kalpanāyāmatatparāvṛttayo bhāvā yathāsvabhāvavṛttaya eva । tatsatyapyāvaraṇe jñāpayeyurevendriyādayaḥ , na ca tathā । tasmāttenādheyaviśeṣā iti gamyante ॥

<§ 3.3.2.1.1.ii.a.1.4>

[II,052,i]

na tvevaṃ nityānāṃ śabdānāṃ kasmiṃścitsatyatiśayahānirutpattirvā । tadyadi teṣāṃ jñānajananaḥ svabhāvaḥ , sarvasya sarvadā sarvāṇi svaviṣayāṇi jñānāni janayeyuḥ । na cet , na kadācitkasyacitkiñcidityekānta eṣaḥ ॥

<§ 3.3.2.1.1.ii.a.2>

[II,052,ii]

syādetat , nāvaraṇānnityaṃ sarve śabdā na śrūyante , api tu kiñcideṣāṃ pratipattau sahakāri pratiniyatamastīndriyopakāryanyadvā । tatkadācitkasyacidbhavatīti tatkṛtameṣāṃ kadācitkvacicchravaṇamiti । na <II,053> vai vayaṃ kāraṇānāṃ sahakārīṇi pratikṣipāmaḥ , kiṃ tvapekṣanta eva kāraṇāni tadavasthopakāriṇamartham , tato labhyasyātiśayasya kāryopayogāt । tathā śabdo 'pi yadi kiñcidapekṣya kāryaṃ kuryāt , karotu । pūrvasvabhāvaniyata ityetanna syāt , tasya pracyuteḥ , apekṣyācca prayatnātprayatnasaṃskṛtādindriyādanyato vā svabhāvāntarapratilambhāt । na hyanupakāryapekṣyata ityuktaprāyam । tadupakārasya cārthāntaratve tasyeti sambandhābhāvādayo 'pyuktāḥ । tasya cājñeyatvam , upakārādeva jñānotpatteḥ । tasmādeṣa śabdo nendriyaṃ na sannikarṣaṃ nātmānamanyadvā kiñcijjñānotpattisamāśrayaṃ svavijñānajanane 'pekṣeta , sarvasya tatrākiñcitkaratvāt । etena prayatnasyendriyaśabdopayogātsāphalyaṃ pratyuktam । indriyopakāreṇāpi sahakārikāraṇaṃ śabdasyopasaṃharet । taccānapekṣatvādasya nirastam ॥

<II,054>

<§ 3.3.2.1.1.ii.a.3>

[II,054,i]

tadayamupalabhyasvabhāvaḥ svasmātsvabhāvātkadācinnāpaitīti nityamupalabhyeta । evaṃ hi sa nityaḥ syādyadi na kutaścitsāmarthyaṃ labhyeta pracyaveta vā , tato jñānajananasāmarthyasyānantaratvāt , arthāntaratve ca doṣāt ॥

<§ 3.3.2.1.1.ii.b>

[II,054,ii]

na cāsya prayatnānārambhavirāme kadācidupalambhaḥ । tena tadātmānaṃ pratyasya kaścidupakāraḥ sambhāvyate , kāraṇadharmadarśanāt ॥

[II,054,iii]

ataḥ prayatnānantarabhāvijñānamanityasvabhāvakāraṇakāryamiti siddham ॥

[II,054,iv]

	prayatnānantaraṃ jñānaṃ prāksato niyamena na /
	tasyāvṛtyakṣaśabdeṣu sarvathānupayogataḥ // <3.35>
	kadācinnirapekṣasya kāryākṛtivirodhataḥ /
	kādācitkaphalaṃ siddhaṃ talliṅgaṃ jñānamīdṛśam // <3.36>
iti saṅgrahaślokau ॥

<II,055>

<§ 3.3.2.1.1.iii>

[II,055,i]

etenaivodāharaṇena nidarśite 'pi hetulakṣaṇaviṣaye svabhāvasya pṛthakkaraṇaṃ kāryodāharaṇātsarvasya tādātmyapratītirmā bhūditi । vyutpattyarthaṃ ca hetuvacanamuktārthamapyanumāne 'dhikriyate । teneha prabhedamātramākhyātam , lakṣaṇaṃ tu tadeva । etena kāryaliṅgodāharaṇena svabhāvo 'pyekadeśabhāgukto veditavyaḥ । tenaiva ca sadṛśamudāharaṇamāha , prayatnānantaraṃ vyaktijanmanostathābhidhānāt ॥

[II,055,ii]

	yannāntarīyakā sattā yo vātmā svo 'vibhāgavān /
	sa tenāvyabhicārī syādityarthaṃ tatprabhedanam // <3.37>
	saṃyogyādiṣu yeṣvasti pratibandho na tādṛśaḥ /
	na te hetava ityuktaṃ vyabhicārasya sambhavāt // <3.38>
<II,056>
	sati vā pratibandhe 'stu sa eva gatisādhanaḥ /
	niyamo hyavinābhāvo 'niyataśca na sādhanam // <3.39>
ityantaraślokāḥ ॥

<§ 3.3.2.1.2>

<§ 3.3.2.1.2.i>

[II,056,i]

nanu yathoktalakṣaṇānupalabdhirapi kācittṛtīyo hetuḥ , sa kiṃ nodāhṛtaḥ । so 'pi svabhāvahetāvantarbhavatītyudāhṛta eva । tathā hi —
	na hyanyānupalabhyeṣu nāstitānupalambhanāt /
	tajjñānaśabdāḥ sādhyante tadbhāvāttannibandhanāḥ // <3.40>

[II,056,ii]

uktametat — nānyaivānupalabdherdṛśyasvabhāvāsattā , tayā siddhayāsajjñānaśabdāstannimittāḥ sādhyanta iti ॥

<§ 3.3.2.1.2.ii>

[II,056,iii]

kathaṃ nimittabhāve 'pi naimittikabhāvāniyamādevampratītiḥ ।

<II,057>

[II,057,i]

	siddho hi vyavahāro 'yaṃ dṛśyādṛṣṭāvasanniti /
	tasyāḥ siddhāvasandigdhau tatkāryatve 'pi dhīdhvanī // <3.41>

[II,057,ii]

na hyeṣa pravartanīyo vyavahāro yenāniyataḥ syāt , kiṃ tarhi siddha eva dṛśyasya svabhāvasyādṛṣṭāvasanniti । sa tu pratipannatadvyavahāro 'pi prasiddheṣu nirupākhyeṣu satyapi viṣaye kathañcidviṣayiṇamasmaransmāryate । na hyasadvyavahārasya kvacidaparaṃ kiñcinnibandhanamasti । sa cānenāsakṛdācaritapūrva iti nānayoḥ sambandhaḥ sādhanīyaḥ । tasmāddṛśyādṛṣṭisiddhāvasandigdhaiva tannimittatve 'pyasajjñānaśabdayostadyogyatā , sāsnādisiddhāviva govyavahāraḥ ॥

[II,057,iii]

	vidyamāne 'pi viṣaye mohādatrānanubruvan /
	kevalaṃ siddhasādharmyātsmāryate samayaṃ paraḥ // <3.42>
<II,058>
	kāryakāraṇatā yadvatsādhyate dṛṣṭyadṛṣṭitaḥ /
	kāryādiśabdā hi tayorvyavahārāya kalpitāḥ // <3.43>
	kāraṇātkāryasaṃsiddhiḥ svabhāvāntargamādiyam /
	hetuprabhedākhyāne na darśitodāhṛtiḥ pṛthak // <3.44>
ityantaraślokāḥ ॥

[II,058,i]

asadvyavahārayogyatā vānupalabdhervyāpakaḥ svabhāvaḥ sādhyate । vyāptiścānyatra vyavahārasya tanmātrasiddhyā , viśeṣābhāvāt । siddhenānupalambhātmanāsattvenāsadvyavahāraḥ sādhyata ityuktam ॥

<§ 3.3.2.1.2.iii>

<§ 3.3.2.1.2.3.a>

<§ 3.3.2.1.2.3.a.1>

[II,058,ii]

sa evānupalambhaḥ kathaṃ siddhaḥ , kathaṃ vā so 'bhāvaḥ kasyacitkāraṇam । naiṣa doṣaḥ , yasmāt —
	ekopalambhānubhavādidaṃ nopalabhe iti /
	buddherupalabhe veti kalpikāyāḥ samudbhavaḥ // <3.45>

<II,059>

[II,059,i]

na hi bhāvānāṃ svaviṣayajñānābhāvādevaṃ bhavatīdaṃ nopalabha iti yato 'bhāvavyavahāraḥ , kiṃ tarhi svaviśiṣṭajñānabhāvāt , sarvāpratipattau kvacidabhāvāpratipatteḥ । tasmātkasyacitpratyakṣatāyāṃ tatpramāṇabalena dvau vikalpau bhavataḥ — idamupalabhe , aparaṃ nopalabhe ceti ॥

<§ 3.3.2.1.2.3.a.2>

[II,059,ii]

yasmādarthaviśeṣagatiḥ saṃvedanaviśeṣāt । saṃvedanasya tu tathāvidhātmasaṃvedanādeva bhedapratītiḥ । tatsvayaṃ svataḥ siddhaviśeṣamarthamarthādviśeṣayati । anyathā saṃvedanasyāpi saṃvedanāntaraviśeṣādviśeṣasiddhiḥ , tasyāpyanyata ityanavasthānānna kasyacidviśeṣasiddhiḥ syāt । arthasya tu svasattāviśeṣābhyāṃ na tatsiddhiḥ । kiṃ tarhi svajñānasattāviśeṣābhyāmiti na svatantrā siddhiḥ । naivaṃ saṃvedanasya saṃvedanāntara<II,060>sattāviśeṣābhyāṃ tatsiddhiḥ । sarvāpratipattiprasaṅgāt ॥

<§ 3.3.2.1.2.3.a.3>

[II,060,i]

tasmāt —
	viśiṣṭarūpānubhavādanyā nānyanirākriyā / <3.46>
	tadviśiṣṭopalambho 'tastasyāpyanupalambhanam /
	tasmādanupalambho 'yaṃ pratyakṣeṇaiva sidhyati // <3.47>
na hyekākārapratiniyatādasaṃsargiṇo 'nubhavādanyo 'nyapratikṣepaḥ । sa eva hi tanniyamāttadevāstīti niścāyayannāparo 'styaparānubhavo veti niścāyayati sāmarthyāt ॥

[II,060,ii]

tasmādekaniyatopalambho 'nyānupalambhastadabhāvavyavahārasiddhihetuśca । sa ca svasaṃvedanapratyakṣasiddhaḥ ॥

<§ 3.3.2.1.2.3.b>

<§ 3.3.2.1.2.3.b.1>

[II,060,iii]

nanu svaviśiṣṭapratyayamantareṇāpi bhavatyabhāvabuddhiḥ , yathā santamase ha<II,061>stasañcāreṇa । na , tatrāpi tathāsañcāriṇo hastasyā''ntarasparśaviśeṣopalambhādanyābhāvagateḥ । yato hi sparśaviśeṣopalambhātsatyasati vā prayatne sañcarati me hasta iti bhavati , tata evānyābhāvagatiḥ , tadabhāve 'bhāvāpratipatteḥ ॥

<§ 3.3.2.1.2.3.b.2>

[II,061,i]

nanu satsūpalambhakāraṇeṣvanyeṣūpalabhyasyānupalambhādabhāvasiddhiḥ । tanmā bhūtsvāpādyavasthāyāṃ kasyacidabhāvapratītiḥ , tatrendriyasādguṇyāderupalambhapratyayasyaivābhāvāt । tanna viśiṣṭopalambhābhāvāttatra kasyacidabhāvāpratipattiḥ , kiṃ tarhi tādṛśo 'nupalambhasyaivābhāvāt ॥

<§ 3.3.2.1.2.3.b.2.1>

[II,061,ii]

atrāpi satsūpalambhakāraṇeṣviti teṣāmindriyādīnāṃ vṛttisādguṇyenopalambhavṛttiṃ darśayati । tadā hi tānyaviguṇāni bhavanti , yadaiṣāṃ kāryavṛttiḥ syāt । sā copalabdhireva । upalabhyasyānupalambhenāpi tasyā eva viśiṣṭopalabdherekākārapratiniyamaḥ । tasmādviśiṣṭopa<II,062>labdhirevānyānupalabdhiḥ ॥

<§ 3.3.2.1.2.3.b.2.2>

[II,062,i]

	anyathārthasya nāstitvaṃ gamyate 'nupalambhataḥ /
	upalambhasya nāstitvamanyenetyanavasthitiḥ // <3.48>
anyathā yadi svaviṣayajñānābhāvenābhāvasiddhiḥ syāt , tadabhāvo 'pyanyenānupalambhena sādhanīya ityanavasthānādapratipattirevābhāvasya । na hi saṃvedanābhāvaḥ svataḥ sidhyati , tadaviśeṣādviṣaye 'pi prasaṅgāt । saṃvedanaṃ hyātmaviśeṣādaparasādhanam , naivamabhāvaḥ ॥

<§ 3.3.2.1.2.3.b.3>

[II,062,ii]

na svaviṣayajñānābhāvādabhāvasiddhiḥ , yato 'yaṃ doṣaḥ । nāpi svaviśiṣṭajñānabhāvāt , kiṃ tarhi yo 'yamupalambho nāsti ghaṭa iti , tata evābhāvopalambhāt , tacca svatantraṃ pramāṇamiti ॥

<§ 3.3.2.1.2.3.b.3.1>

[II,062,iii]

sa tarhyabhāvapratyayaḥ kuto bhavati । na hyabhāvaḥ kasyacinnimi<II,063>ttam । asāmarthyāt , sāmarthyalakṣaṇatvācca bhāvasya । tadapāyābhāvāttanmātrabhāvino nityaṃ bhāvaprasaṅgāt । anapekṣatvāt , apekṣāyā viśeṣapratilambhalakṣaṇatvāt , tallakṣaṇatvācca bhāvasyābhāvo na syāt । abhāva ityapi bhāvapratiṣedhaḥ । tadabhāvādbhavatīti bhāvānna bhavatīti hetupratiṣedho 'sya kṛtaḥ syāt । tataścāhetukatvam । anyathā'bhāva iti bhāva eva kaścinnāmāntareṇoktaḥ syāt । tasmānnāsya pratyayasya sambhavaḥ ॥

<§ 3.3.2.1.2.3.b.3.2>

[II,063,i]

darśanānantaryaṃ ca svatantrasya na syāt । tadbalotpattau ca tasyaiva tatra sāmarthyamiti tadeva pramāṇaṃ syāt । tadākāraniyamasāmarthyenāparapratikṣepāt , ākārāntarasaṃsarge tasyābhāvāt । tasmādayaṃ pramāṇāntarabalotpanno 'nakṣaliṅgāśrayo 'nupalambhavikalpo na pramāṇam । darśanameva hi tattathotpannam , yenānantaraṃ vidhipratiṣedha<II,064>vikalpau bhavataḥ , yathā nīlaṃ paśyato nīlametanna pītamiti । tasmānna
tau pramāṇam ॥

<§ 3.3.2.1.2.iv>

[II,064,i]

	adṛśye niścayāyogātsthitiranyatra vāryate /
	yathā'liṅgo 'nyasattveṣu vikalpādirna sidhyati // <3.49>
	aniścayaphalā hyeṣā nālaṃ vyāvṛttisādhane /
	ādyādhikriyate hetau niścitenaiva sādhanāt // <3.50>
ityantaraślokau ॥

<§ 3.3.2.1.2.v>

[II,064,ii]

	tasyāḥ svayaṃ prayogeṣu svarūpaṃ vā prayujyate /
	arthabādhanarūpaṃ vā bhāve bhāvādabhāvataḥ // <3.51>

<§ 3.3.2.1.2.v.a>

[II,064,iii]

seyamabhāvaniścayaphalā vyatirekasādhanyanupalabdhiryadā svayamabhāvasādhanāya prayujyate , tadā svarūpeṇa vā prayujyate , yathā — nāstīha dhūmo 'nupalabdheḥ , nāstīha śiṃśapā vṛkṣābhāvāt , nāstīha dhūmo 'nagneriti ॥

<II,065>

<§ 3.3.2.1.2.v.b>

[II,065,i]

pratiṣedhyārthabādhakarūpopanyāsena vā prayujyate , yathā — nātra śītasparśo 'gnerityudāharaṇāni pūrvavat ॥

<§ 3.3.2.1.2.v.b.1>

[II,065,ii]

sa punarayaṃ virodhaḥ kathaṃ gamyate । kvacidavikalakāraṇasya bhavato 'nyabhāve 'bhāvādvirodhagatiḥ , yathā śītoṣṇasparśayoḥ ॥

<§ 3.3.2.1.2.v.b.2>

[II,065,iii]

	anyonyabhedasiddhervā dhruvabhāvavināśavat /
anyonyaparihārasthitalakṣaṇatayā vā virodhaḥ , nityānityatvavat ॥

<§ 3.3.2.1.2.v.b.3>

[II,065,iv]

	pramāṇabādhanādvāpi sāpekṣadhruvabhāvavat // <3.52>
pramāṇaṃ vā yadi tattve bādhakaṃ syāttalliṅgenāpi virodhaḥ , yathā sāpekṣadhruvabhāvayoḥ ॥

<§ 3.3.2.1.2.v.b.3.1>

[II,065,v]

pramāṇaṃ punaḥ — na vināśaniyatāstatkāraṇavādinotpattimanto 'bhyupeyāḥ , tadbhāve parāpekṣatvenopagatatvāt । ye yadbhāve parāpekṣa<II,066>tvenopagamyante , na te tadbhāvaniyatā iṣyante , vāsāṃsīva rāge । taddhetūnāmapi tatra niyamādadoṣa iti cet , na , teṣāṃ sākalyāpratibandhaniyamāsambhavāt । na hi tasminbhavati svakāraṇasāmagryadhīnairanyairapi tadunmukhairbhavitavyam , anāyattatvāt । taddharmatāyāṃ vā tataḥ kṣaṇikatā tasyeṣṭā syāt । tattve viśeṣābhāvādapūrvabhāvinaḥ paścādapyabhāvaprasaṅgāt । sa ca taddheturvānityatāhetuniyamanasvabhāvastatsvabhāvastatsvabhāvajananasvabhāvo vā kiṃ neṣyate । kiṃ pāramparyeṇa , ante 'pi tatsvabhāvasyaiva tadbhāve sāmarthyāt । etena kādācitkasvabhāvatānapekṣatayorvirodho vyākhyātaḥ ॥

<§ 3.3.2.1.2.v.b.3.2>

[II,066,i]

nanvevamapi virodhinoḥ parasparaparihārasthitalakṣaṇatayaiva virodhaḥ , aniyamena niyamabādhanāt । pramāṇaṃ pratiyoginaṃ sādhayati , bādhā pu<II,067>nastata eveti na pramāṇabādhanādvirodhaḥ । satyam , virodhivyāptenāpi svabhāvenārthato virodhāt । tadupanyāsenānupalabdheḥ prayogaḥ syāditi darśanārthametaduktam , yathāyamevānantarodāhṛtaḥ prayogaḥ ॥

<§ 3.3.2.1.2.vi>

[II,067,i]

atha yadidaṃ na santi pradhānādayo 'nupalabderiti । tatra kathamasadvyavahāravidhiḥ sadvyavahārapratiṣedho vā । kathaṃ ca na syāt । tadarthapratiṣedhe dharmivācino 'prayogādabhidhānasya , tasya pratiṣedhāt , nirviṣayasya ca pratiṣedhasyāyogāt । naiṣa doṣaḥ , yasmāt —
	anādivāsanodbhūtavikalpapariniṣṭhitaḥ /
	śabdārthastrividho dharmo bhāvābhāvobhayāśrayaḥ // <3.53>
	tasminbhāvānupādāne sādhye 'syānupalambhanam /
	tathā heturna tasyaivābhāvaḥ śabdaprayogataḥ // <3.54>

<§ 3.3.2.1.2.vi.a>

[II,067,ii]

naite śabdāḥ svalakṣaṇaviṣayāḥ , anādikālavāsanāprabhavavikalpapra<II,068>tibhāsinamarthaṃ viṣayatvenātmasātkurvanti । vaktuḥ śrotuśca tadvikalpabhājaḥ , yathāpratibhāsivastupratipādanasamīhāprayogāt , tadākāravikalpajananācca । na copādānakāryapratyayāpratibhāsi rūpaṃ śakyaṃ tadviṣayatvenādhyavasātum । sa tu vikalpaḥ sadasadubhayapratyayāhitavāsanāprabhava iti tatpratibhāsyākārādhyavasāyavaśena ca bhāvābhāvobhayadharma ityucyate । tadatra dharmiṇi vyavasthitāḥ sadasattvaṃ cintayanti — kimayaṃ pradhānaśabdapratibhāsyartho bhāvopādāno na veti । tasya bhāvānupādānatve sādhye sa ca pratyātmavedyatvādapratikṣepārho 'rtho dharmī । na ca sa evārthaḥ svalakṣaṇamiti śakyaṃ vaktum , asamprāptavinaṣṭayorapyarthayostasyānapāyāt । vastuviparītākāraniveśiṣvapi tīrthāntarīyapratyayeṣu bhāvāt ॥

[II,068,i]

	paramārthaikatānatve śabdānāmanibandhanā /
	na syātpravṛttirartheṣu darśanāntarabhediṣu // <3.55>
	atītājātayorvāpi na ca syādanṛtārthatā /
<II,069>
	vācaḥ kasyāścidityeṣā bauddhārthaviṣayā matā // <3.56>
iti saṅgrahaślokau ॥

<§ 3.3.2.1.2.vi.b>

[II,069,i]

tasya ca yathāsamīhitarūpānupādānatve sādhye tathānupalambho dharmo 'stīti na sādhanadharmāsiddhiḥ ॥

<§ 3.3.2.1.2.vi.c>

[II,069,ii]

na tu punaratrāyameva śabdavikalpapratibhāsyartho 'pahnūyate , tasya buddhāvupasthāpanāya śabdaprayogāt , tadabhāve tadayogāt । kiṃ ca ,
	sadasatpakṣabhedena śabdārthānapavādibhiḥ /
	vastveva cintyate hyatra pratibaddhaḥ phalodayaḥ // <3.57>
na hi śabdārthaḥ sannasanvā kañcitpuruṣārthamuparuṇaddhi samādadhāti vā , yathābhiniveśamatattvāt , yathātattvaṃ cāsamīhitatvāt । tasmādayaṃ pravartamānaḥ sarvadā sadasaccintāyāmavadhīritavikalpapratibhāso vastvevādhiṣṭhānīkaroti , yatrāyaṃ puruṣārthaḥ pratibaddhaḥ , yathāgnau śītavi<II,070>nodanādiḥ । na hyatra śabdārthaḥ samarthaḥ । tadanubhavāptāvapi tadabhāvāt । tadayamarthakriyārthī tadasamarthaṃ prati na dattānuyogo bhavituṃ yuktaḥ । na hi vṛṣasyantī ṣaṇḍhasya rūpavairūpyaparīkṣāyāmavadhatte ॥

<§ 3.3.2.1.2.vi.d>

[II,070,i]

yatpunaretaduktaṃ kalpitasyānupalabdhirdharma iti tasya ko 'rthaḥ । kalpanāviṣayatvācchabdārtha eva kalpitaḥ । tasya vastvāśrayānupalambho dharma ityayamatrābhiprāyaḥ ॥

<§ 3.3.2.1.3>

[II,070,ii]

sthitametat — svabhāvānupalabdhiḥ svabhāvahetāvantarbhavatīti , sā tadudāharaṇenaivodāhṛtā । sa punarupādhibhedāpekṣaḥ kevalo vā kṛtakatvasattvavannāśe nirdiśyata ityuktam ॥

<§ 3.3.2.1.3.i>

[II,070,iii]

tatra ,
	sattāsvabhāvo hetuścenna sattā sādhyate katham /
	ananvayo hi bhedānāṃ vyāhato hetusādhyayoḥ // <3.58>

<II,071>

[II,071,i]

yadi sattvamanityatve 'nyatra vā hetuḥ syāt , sādhyamapi kasmānneṣyate । tatkilaivaṃ prasādhyamānaṃ viśeṣībhavati । na ca viśeṣaḥ sādhayituṃ śakyate , ananvayāt । yathāha — pramāṇaviṣayāparijñānāditi । so 'yaṃ viśeṣo na sādhya eva vyāhanyate , kiṃ tarhi hetāvapi , tulyadoṣatvāt । na hi heturananvayaḥ siddheraṅgam , tataḥ saṃśayāt ॥

<§ 3.3.2.1.3.ii>

<§ 3.3.2.1.3.ii.a>

<§ 3.3.2.1.3.ii.a.1>

[II,071,ii]

naiṣa doṣaḥ । yasmāt —
	bhāvopādānamātre tu sādhye sāmānyadharmiṇi /
	na kaścidarthaḥ siddhaḥ syādaniṣiddhaṃ ca tādṛśam // <3.59>

[II,071,iii]

na sarvathā sattāsādhane viśeṣaḥ sādhito bhavati । bhāvamātraviśeṣaṇo 'rtho 'sti kaściddharmīti prasādhayato 'nirdiṣṭasvabhāvaviśeṣasya kasya<II,072>citsattāmātre virodhābhāvānneha sattāsādhane pratiṣedhaḥ , kiṃ tu tathāsti kaściditi kañcanāsya bhedamaparāmṛśanbruvāṇaḥ kaṃ svārthaṃ puṣṇāti । tasmādanenopāttabheda eva sādhyaḥ ॥

<§ 3.3.2.1.3.ii.a.2>

[II,072,i]

	upāttabhede sādhye 'sminbhaveddheturananvayaḥ /
	sattāyāṃ tena sādhyāyāṃ viśeṣaḥ sādhito bhavet // <3.60>

[II,072,ii]

sa hi dharmī pradhānalakṣaṇa eko nityaḥ sukhādyātmako 'nyo veti , yathākathañcidapi viśeṣitastatsvabhāvaḥ sādhito bhavati । sa ca tathā nānveti । yadapi sattāmātramanveti , na tena siddhena kiñcit ॥

<§ 3.3.2.1.3.ii.b>

<§ 3.3.2.1.3.ii.b.1>

[II,072,iii]

nanvevamagnyādiṣvapi prasaṅgaḥ । tatrāpi hi nāgnisattāyāṃ kaścidvivādaḥ । viśiṣṭādhāraviśeṣaṇasya tvabhimatasyānanvayādasiddhiḥ । na vai sa ādhārastaṃ viśeṣīkaroti , ayogavyavacchedena viśeṣaṇādityuktam । tasmāttatra sāmānyameva sādhyate tadayogavyavacchedena ॥

<II,073>

<§ 3.3.2.1.3.ii.b.2>

[II,073,i]

na tathehāpi kvacitsattāyāḥ sādhanam । pradhānādiśabdavācyasyaiva kasyacidarthasyābhāvānnirviśeṣaṇaiva sā । kathamabhāvo jñeyābhidheyaprameyatvaiḥ so 'pi siddha eva । tatkimidānīṃ jñeyamastīti siddhirastu । tathāpi kiṃ siddhaṃ syāt । nanu bauddho vikalpapratibhāsaḥ śabdārthaḥ , tasya ca svalakṣaṇopādānatā sādhyate । sādhyatām , kiṃ tvasāvapi pradhānādilakṣaṇabhedānāśrayaḥ śabdārthamātratāyāmavatiṣṭhate । tathā ca pūrvavadabhidheyaṃ kimapyastīti sādhyaṃ syāt । na hi śabdārthāḥ svataḥ kañcidguṇaviśeṣamāviśanti । upādānadharmasteṣūpacaryate । tadasiddhopādāneṣu na sambhavati । tadime nirviśeṣaṇāḥ । teṣvarthopādānatvasādhanamarthasattāmātrasādhanameva , nārthaviśeṣasādhanamityapārthakam । anyatra tu tadevāgnisāmānyaṃ tatrāsiddhamiti sādhyate ॥

<II,074>

<§ 3.3.2.1.3.ii.b.3>

[II,074,i]

nanu cātrāpi tadayogavirahiṇā sāmānyenānvayo na siddha eva । na vai kaścittathābhūtenātmanānvayaṃ karoti । pratipādayatā hi paraṃ dhūmo 'gnināntarīyako darśanīyaḥ — yatra dhūmastatrāgniriti । sa tathāgnimātreṇa vyāptaḥ siddhaḥ — yatraiva svayaṃ dṛśyate , tatraivāgnibuddhiṃ janayati । tatra sādhyanirdeśena na kiñcit , tatra darśanasambandhākhyānamātrādiṣṭasiddheḥ । tadanirdeśe vā kathaṃ tadviśiṣṭenānvayaḥ । tadayamagnināvinābhāvī siddhaḥ । arthādevāgnestatpradeśāyogaṃ vyavacchinattīti sa tathā sādhya ucyate । na punastathāsyopanyāsapūrvako 'nvayaḥ , sādhyokterihānaṅgatvāt । tatpūrvakatve vā kaḥ pratijñāṃ sādhanādapākaroti । tathā cāha —
	liṅgasyāvyabhicārastu dharmeṇānyatra darśyate /
	tatra prasiddhaṃ tadyuktaṃ dharmiṇaṃ gamayiṣyati //
iti । tasmānnāgnyādisādhanavatsattāsādhanamapyanavadyam ॥

<II,075>

<§ 3.3.2.1.3.ii.c>

[II,075,i]

	aparāmṛṣṭatadbhede vastumātre tu sādhane /
	tanmātravyāpinaḥ sādhyasyānvayo na vihanyate // <3.61>

[II,075,ii]

sādhane punaḥ sattve svabhāvaviśeṣāparigraheṇa vastumātravyāpini sādhyadharme nānvayavyāghātaḥ । na hi tatrāvaśyaṃ viśeṣaparigrahaḥ kāryaḥ , sanmātrāśraye 'pi sādhanasāmarthyāt । na sādhyatve , vaiphalyāt ॥

<§ 3.3.2.1.3.ii.d>

[II,075,iii]

api ca ,
	nāsiddhe bhāvadharmo 'sti vyabhicāryubhayāśrayaḥ /
	dharmo viruddho 'bhāvasya sā sattā sādhyate katham // <3.62>

[II,075,iv]

sattāyāṃ hi sādhyāyāṃ sarvastaddheturna trayīṃ doṣajātimativartate , asiddhiṃ vyabhicāraṃ virodhaṃ ca ॥

<§ 3.3.2.1.3.ii.d.1>

[II,075,v]

tatra yadi bhāvadharmo heturucyate , sa kathamasiddhasattāke syāt । yo hi bhāvadharmaṃ hetumicchati , sa kathaṃ bhāvaṃ necchet । svabhāva <II,076> eva hi kayācidapekṣayā dharma iti vyatirekīva dharmiṇo nirdiśyate । na hi dharmadharmivācinoḥ śabdayorvācye kaścidviśeṣo 'stīti nirloṭhitametatpramāṇavārttike ॥

<§ 3.3.2.1.3.ii.d.2>

<§ 3.3.2.1.3.ii.d.2.1>

[II,076,i]

atha punarubhayadharmaṃ brūyāt , anāśritavastuno 'paryudāsena vyatirekamātrasyābhāve 'pyavirodhāt , yathā na bhavati mūrta ityamūrtatvaṃ nirupākhye 'pi syāt । nirupākhyasyābhāvādapratiṣedhaviṣayateti cet , tatkimidānīṃ vidhiviṣayo 'stu । tadapi neti cet , kathamidānīṃ na pratiṣedhaviṣayaḥ , vidhinivṛttirūpatvātpratiṣedhasya । parisaṅkhyāteṣveva pratiṣedhavṛttiriṣṭā , tannānupākhyeṣvamūrtatvādikamiti cet , duḥkhaṃ vatāyaṃ tapasvī sāṅketikamicchāmātrānurodhinamarthaṃ niyantukāmo jīvati , tasya sorastāḍaṃ krandato 'pi lokasyānivṛtteḥ । yathāsaṅketaṃ pratipatteḥ , tanmātraprayojanatvācchabdaprayogasya । iṣṭāviśeṣā<II,077>dubhayatrāpratītiprasaṅgāt । tato 'pi pratīteḥ samāśrayāt । tasyānyatrāpi tulyatvāt । tadetadvyavacchedamātraṃ dvayorapi sambhavadvipakṣapracāraśaṅkāvyavacchedena labhyaṃ gamakatvaṃ kathamātmasātkuryāt ॥

<§ 3.3.2.1.3.ii.d.2.2>

[II,077,i]

avyavacchedarūpā api khalu jñeyatvādayo dharmāḥ kathañcidavastūnāmapi buddhyā vyavasthāpanātsādhāraṇāḥ santi । te 'pyetena vyākhyātāḥ ॥

<§ 3.3.2.1.3.ii.d.2.3>

[II,077,ii]

sa ca svavācobhayadharmatāṃ bruvāṇaḥ sato 'nyatrāpyasya vṛttiṃ bhāṣate sattāyāṃ cāvyabhicāramiti kathaṃ nonmattaḥ । vipakṣavṛttyā vyabhicāraḥ । tatpakṣasapakṣānyataratvādīnāmavipakṣavṛtterubhayadharmatve 'pyadoṣaḥ । na hi <II,078> pakṣa eva vyabhicāraviṣayaḥ । kaṃ punaratra bhavānvipakṣaṃ pratyeti । sādhyābhāvam । kathamidānīṃ heturavipakṣavṛttirubhayadharmaśca । na hi pakṣavipakṣapravibhāgāpekṣayā hetoravyabhicāraḥ , vāstavatvāt । na hyavinābhāvo hetorvyavasthayā darśyate — sarvo 'pakṣaḥ kṛtako 'nitya iti , kiṃ tarhi vastubalāyātaiva khalu vyāptiḥ pramāṇairupadarśyate — sarvaṃ kṛtakamanityamiti । tathāsiddhāveva hi sa dharmastasya gamakaḥ syāt , nānyathā । puruṣapravṛtteravastupāratantryāt । yaṃ hi puruṣaḥ sādhayitumicchati , sa pakṣaḥ । sa yamevaṃ vyabhicāraviṣayaṃ paśyati , tameva pakṣīkuryāt । na cānumānaviṣaye pratyakṣādibādhāsti , pramāṇasya pramāṇāntareṇa bādhāyāṃ tasyāprāmāṇyaprasaṅgāt । lakṣaṇayukte bādhāsambhave <II,079> tallakṣaṇameva dūṣitaṃ syādityuktam । abādhanasyāpi lakṣaṇatve tasyāniścayalakṣaṇatā । tathā cāgamakatvamiti kiṃ kasya sādhanaṃ , yadarthamavyabhicāraścintyate । tasmādvastuto yadyena vyāptamavyāptaṃ vā , tattasya gamakamagamakaṃ ceti na puruṣecchayā vastudharmo vyavatiṣṭhate । yadāyaṃ pakṣīkaroti , tadā na vyabhicāraḥ । anyadā tena vyabhicāra iti suvyavadātaṃ prāmāṇyam ॥

<§ 3.3.2.1.3.ii.d.3>

[II,079,i]

abhāvadharmaṃ tu bhāvamātravyāpino 'rthasya vyavacchedaṃ hetuṃ sattāyāṃ vadato 'sya viruddho hetuḥ syāt , tasya bhāve kvacidasambhavāt , abhāve ca sarvatra bhāvavyavacchedasya bhāvāt ॥

[II,079,ii]

tadayaṃ triprakāro 'pi dharmaḥ sattāsādhane na hetulakṣaṇabhāk , na cānyā <II,080> gatirasti । tasmānna sattā sādhyate ॥

<§ 3.3.2.1.3.ii.e>

[II,080,i]

sādhanatve punarasyāḥ sāmānyena tanmātravyāpini vastudharme siddhasattāke dharmiṇi nāsiddhiḥ । tena ca sādhyadharmeṇa vyāptiryadi kathañcinniścīyeta , tadā na virodhavyabhicārāviti nāyaṃ prasaṅga iti ॥

<§ 3.3.2.1.4>

[II,080,ii]

eṣa dvividho hetuḥ svabhāvalakṣaṇaḥ kāryalakṣaṇaśca । sa eva svavyāpakaviparyaye sādhye viruddha iti darśayaṃścaturaḥ pakṣadharmānāha ॥

<§ 3.3.2.2>

<§ 3.3.2.2.1>

[II,080,iii]

bhedasāmānyayoścānaikāntikayoraikāntikatāṃ bruvāṇaṃ prativahandvau । tacca hetvābhāseṣvevāvasaraprāptaṃ vakṣyāmaḥ ॥

<§ 3.3.2.2.2>

<§ 3.3.2.2.2.i>

[II,080,iv]

vyāvṛttiprādhānyasādhanārthaṃ hetostrīnpakṣadharmānāha । tathā hi nānvayamukhena heturgamakaḥ , anityatvādaprayatnānantarīyakatvasyāgateḥ । mā <II,081> bhūdato gatiḥ , kevalatvādavyatirekatayānvayasyeti cet , iha tarhi bhavatvasparśatvānnitya iti । na , atrāpyanvayasyāprādhānyāditi cet , iha tu balavānanvayo vyatirekaśca durbalaḥ , hetoḥ sapakṣavyāptervipakṣe ca kvacidabhāvāt , yathā — prayatnānantarīyako 'nityatvāditi । na bhavati , sarvato vipakṣādavyāvṛtteriti cet , evaṃ tarhi yaḥ kṛtakaḥ so 'nitya eveti nityavyavacchedena gamakateṣṭā syāt , anyathā sarvato vipakṣādvyāvṛtterdarśayitumaśakyatvāt । tadasya na bhāvamātreṇa na sāmyena na prādhānyena gatiḥ ॥

<§ 3.3.2.2.2.ii>

[II,081,i]

aprādhānye 'pyanvayasya vyatirekavyāptāvasti , yathā — anityaḥ prayatnānantarīyakatvāditi । tasmādevameva heturgamakaḥ — yaḥ prayatnānantarīyaḥ so 'nitya eveti nityavyavacchedena , asya vākyasya śabdapradeśādiṣu nityānagnivyavacchedena vyatirekagatau sāmarthyaparisamāpteḥ ॥

<II,082>

<§ 3.3.2.2.2.iii>

[II,082,i]

na caiteṣāṃ bhedamātraṃ gamyate , kiṃ tu tadeva sāmānyamapratipakṣam — idameveha nānyaditi । yadyavaśyamete 'nanyasaṃsargiṇo gamyāḥ , sa evaiṣāmasaṃsargo gamyo 'stu , tāvatā kāryaparisamāpteḥ । kimantargaḍunā sāmānyeneti vyāvṛttisādhanena darśayati ॥

<§ 3.3.3>

<§ 3.3.3.1>

[II,082,ii]

yastarhi samarthena hetunā kāryotpādo 'numīyate , sa kathaṃ trividhe hetāvantarbhavati ।
	hetunā yaḥ samarthena kāryotpādo 'numīyate /
	arthāntarānapekṣatvātsa svabhāvo 'nuvarṇitaḥ // <3.63>

<§ 3.3.3.1.1>

[II,082,iii]

asāvapi yathāsannihitānnānyamapekṣata iti tanmātrānubandhī svabhāvo bhāvasya । tatra hi kevalaṃ samagrāṇāṃ kāraṇānāṃ kāryotpādanayogyatānumīyate । yogyatā ca sāmagrīmātrānubandhinīti svabhāva<II,083>bhūtaiva । kiṃ punaḥ kāraṇaṃ sāmagryāḥ kāryameva nānumīyate । yena na samagrāṇītyeva kāraṇadravyāṇi svakāryaṃ janayanti , sāmagrījanmanāṃ śaktīnāṃ pariṇāmāpekṣatvātkāryotpādasya । atrāntare ca pratibandhasambhavānna kāryānumānam । yogyatāyāstu dravyāntarānapekṣatvādaviruddham । uttarottaraśaktipariṇāmena samartheyaṃ kāraṇasāmagrī kāryotpādane , śaktipariṇāmapratyayasyānyasyāpekṣaṇīyasyābhāvāditi । pūrvasvajātimātrahetutvācchaktiprasūteḥ sāmagryā yogyatānanyāpekṣaṇītyucyate ॥

<§ 3.3.3.1.2>

[II,083,i]

samagrāṇyeva kāraṇāni yogyatāmapyanumāpayanti , asamagrasyaikāntāsāmrthyāditi na tataḥ kāryānumānam । vipakṣe vṛttyadarśane 'pi śeṣavat , yathā dehendriyabuddhibhyo rāgādyanumānam । ātmātmīyābhiniveśapūrvakā hi rāgādayaḥ , ahaṃ mameti cāpaśyato 'nunayapratighā<II,084>bhāvāt । ayoniśomanaskāramantareṇa doṣāṇāmanutpatteḥ । dehādīnāṃ hetutve 'pi na kevalānāṃ sāmarthyamastīti vipakṣavṛtteradṛṣṭāvapi śeṣavadetadvyabhicāri liṅgam ॥

<§ 3.3.3.2>

<§ 3.3.3.2.1>

[II,084,i]

yā tarhyakāryakāraṇabhūtenānyena rasādinā rūpādigatiḥ , sā katham । sāpi
	ekasāmagryadhīnasya rūpāderasato gatiḥ /
	hetudharmānumānena dhūmendhanavikāravat // <3.64>
tatrāpi hetureva tathābhūto 'numīyate । pravṛttaśaktirūpopādānakāraṇasahakāripratyayo hi rasahetū rasaṃ janayati , indhanavikāropādānahetusahakāripratyayāgnidhūmajananavat । tathā hi svakāraṇasya phalotpādanaṃ pratyābhimukhyena vinā na rasaḥ । tadeva ca rūpopādānahetūnāṃ pravṛttikāraṇam । sāpi rasopādānakāraṇapravṛttī rūpo<II,085>pādānakāraṇapravṛttisahakāriṇī । tasmādyathābhūtāddheto rasa utpannastathābhūtamanumāpayanrūpamanumāpayati । tatrāpyatītaikakālānāṃ gatiḥ , nā'nāgatānām , vyabhicārāt । tasmādiyamapi kāryaliṅgajā ॥

<§ 3.3.3.2.2>

[II,085,i]

etena pipīlikotsaraṇamatsyavikārādervarṣādyanumānaṃ vyākhyātam । tatrāpi bhūtapariṇāma eva kaścidvarṣahetuḥ pipīlikāsaṅkṣobhādihetuśceti ॥

[II,085,ii]

rūpātsparśānumānaṃ kāryaliṅgajam , rūpādīnāṃ bhūtāśrayatvāt ॥

<§ 3.3.3.3>

[II,085,iii]

yattarhīdaṃ viṣāṇī gotvāditi tatkatham । tatrāpi ,
	samudāyavyavasthāyāḥ kāraṇaṃ samudāyinaḥ /
	asatsu teṣu sā na syāditi gotvādviṣāṇitā // <3.65>

<II,086>

[II,086,i]

sāsnāviṣāṇādisamudāyo hi gauḥ । tadiyaṃ samudāyavyavasthā samudāyinibandhanatvāttadabhāve na syāt । bhavantī svanimittasannidhiṃ sūcayatīti gotvādviṣāṇitāpratipattiḥ kāryaliṅgajā ॥

<§ 3.3.3.4>

<§ 3.3.3.4.1>

[II,086,ii]

	ādhārato 'bhinirvṛtterātmanastādṛśo 'mbhasaḥ /
	kāryaṃ tasya	...

[II,086,iii]

yo 'pi sthiramambho dṛṣṭvādṛṣṭo 'pyadhastādādhārasambhavo 'numīyate , tadapi kāryaliṅgajameva , tādṛśasyātmano 'mbhasastata ādhārādabhinirvṛtteḥ । na hi tasmādupakāramananubhavatastato 'vasthāviśeṣapratilambho yuktaḥ । upakārasyārthāntaratve 'pyuktam ॥

<§ 3.3.3.4.2>

[II,086,iv]

na vai tata ātmaviśeṣotpatterambhasastathāsthitiḥ , kiṃ tarhi saṃyogāt । kiṃ punaḥ sa tayoḥ saṃyogaḥ , tābhyāṃ jananātsamavāyādvā । sa ki<II,087>mekatra na samavaiti janyate vā । tasyāsāmarthyāt । tadasamarthaṃ pṛthaktatra sahitamapi tādṛśamevetyanupakārakatvānna saṃyogena tadvatsyāt । sahitasya tadanyopakārādviśeṣotpatteḥ sāmarthyam । ko 'yamajanyajanakabhūtānāmupakāraḥ , svarūpasya siddherakāryatvāt । pararūpakriyāyāmapi tatrānupakārāt । ubhayathā'kārakasyākiñcitkaratvenānupakārakatvādityuktaprāyam । tasmātsarva eva vastusambandhā janakasyaivopayogaviśeṣavaśātpravibhāgena kāryakāraṇabhāvādvyavasthāpyante । tadayaṃ kuṇḍabhūtalādīnāmapyādhārabhāvo badarodakādiṣu jananaśaktireva । tasmādeteṣu tadātmanā vyapadeśādayo janyajanakabhāvakṛtā eva bhavantu , satyapi saṃyoge tannāntarīyakatvādeṣām , paramparākalpanāyāśca vaiyarthyāt ॥

<II,088>

<§ 3.3.3.4.3>

[II,088,i]

sthāpakatvādādhāraḥ , na janakatvāditi cet , sthiterarthāntarānarthāntaratve upakāreṇa vyākhyāte । pātapratibandhātsthāpaka iti cet , kaḥ pratibandhaḥ । sa hi tasya pātapratibandho nārthāntarameva , yaḥ sthāpayitrā kriyate । arthāntaratve tatraivopayoga iti kaḥ patataḥ pratibandhaḥ । pratibandhādapāte 'pi tulyaḥ paryanuyogaḥ — kṛto nāma sa tena pratibandhākhyaḥ padārthaḥ , sa tu bhāvaḥ prasarpaṇadharmāpracyutānutpannātmabhūtaviśeṣaḥ kiṃ na patatīti । pratibandhādatiśayapratipattau tasyāpyātmāntaratve tadeva vastunastādātmyātpatanamanavasthā ca । na ca tathābhūtātmakriyāṃ pratibandhamabhyupaiti । tasmātpātābhāvaḥ pratibandhaḥ sa kathaṃ kenacitkriyate । abhāvaṃ karotīti hi nābhāvo nāma kaścitkāryaḥ , tasya kathañcitkāryatve <II,089> 'bhāvāyogāt , pūrvavatprasaṅgācca । tasmādbhāvakriyāpratiṣedha eṣa bhāvaṃ na karotīti yāvat । tenāyamevaṃ vācyaḥ syāt — pātaṃ na karotīti । tadapīṣṭameva । na hi tasya tatkṛtaḥ pātaḥ , svayaṃ patanadharmatayā pātāt , ākāśakṣiptavat । tathā cāyamatrākiñcitkaraḥ kathamasya sthāpayitā । tadayaṃ na kenacitpratibaddha iti na kadācittiṣṭhet । tasmātpātapratibandha ityapi kṣaṇikānāṃ bhāvānāmupādānasamānadeśotpāda ucyate ॥

[II,089,i]

tasmātsiddhā tādṛśo 'mbhasa ādhārādutpattiḥ ॥

<§ 3.3.3.5>

[II,089,ii]

					... balākāpi vṛttestoyasamāśrayāt // <3.66>

[II,089,iii]

kāryaṃ tasyetyanuvartate । toyāśritā hi balākāyā vṛttiḥ । tataḥ śarīrasthitiṃ pratilabhamānā tatkāryatayā pratibandhena toyaṃ gamayati deśādyapekṣayā ॥

<II,090>

[II,090,i]

anayā diśānyeṣvapi gamakeṣu pratibandhaḥ sādhyaḥ । tanna trividhāddhetoranyo gamako 'sti , apratibaddhasvabhāvasyāvinābhāvaniyamābhāvāditi ॥ ॥

<II,091>

{3.IV}

<§ 3.IV.1>

[II,091,i]

	asiddhajñāpanāṅgasya jñāpanaṃ pratyaśaktitaḥ /
	trairūpyāsiddhisandehe prapattṝṇāmasādhanam // <3.67>

[II,091,ii]

jñāpako hi heturyadātmatayā jñāpayati , tadasiddhau sandehe vā na jñāpakaḥ , śabdavat । trairūpyācca heturarthaṃ gamayati , asambaddhādapratipatteḥ , mahānasādidṛṣṭadhūmādivodadhāvagneḥ , apratibandhācca , sarvataḥ sarvapratipattiprasaṅgāt । tasmātpratipādyapratipādakayorasiddhasandigdhadharmisambandhānvayavyatirekā dharmā hetvābhāsāḥ ॥

<§ 3.IV.2>

[II,091,iii]

tatra ,
	ekāprasiddhisandehe 'prasiddho vyabhicārabhāk /
	dvayorviruddho 'siddhau ca sandehe vyabhicārabhāk // <3.68>

<§ 3.IV.2.1>

[II,091,iv]

ekaikasya rūpasyāsiddhau sandehe vāsiddho 'naikāntikaśca hetvābhāso bhavati ॥

<II,092>

<§ 3.IV.2.1.1>

<§ 3.IV.2.1.1.i>

[II,092,i]

dharmisambandhāsiddhāvasiddhaḥ , yathā — anityaḥ śabdaścākṣuṣatvāt ॥

<§ 3.IV.2.1.1.ii>

<§ 3.IV.2.1.1.ii.a>

[II,092,ii]

cetanāstaravaḥ sarvatvagapaharaṇe maraṇāditi prativādyanabhyupagataḥ , vijñānendriyāyurnirodhalakṣaṇatvānmaraṇasya । kathaṃ ca maraṇamabhyupayanna caitanyamabhyupeyāt । maraṇaśabdapravṛtteḥ siddhameveti cet , icchātaḥ śabdāḥ pravartante । na tadvaśādvastusthitiḥ , atiprasaṅgāt । tasmācchoṣamayaṃ taruṣu maraṇamāha । na cedṛśaṃ prāṇimaraṇamiti nedaṃ taruṣu sidhyati । na hyanapekṣitavastukaṃ śabdamātramicchāvṛtti vidyata iti vastugamyaṃ vastu sidhyati ॥

<§ 3.IV.2.1.1.ii.b>

[II,092,iii]

etenānityatvasaṃsthānaviśeṣādayo 'cetanatvaviśiṣṭabuddhipūrvakatvādisādhanā buddhibhuvanādīnāṃ vyākhyātāḥ । tatrāpi hi śabda eva kevalaḥ siddhaḥ , nārthaḥ ॥

<§ 3.IV.2.1.1.ii.b.1>

<§ 3.IV.2.1.1.ii.b.1.1>

[II,092,iv]

na hi pare 'pracyutātmana upalayanamanityatāmicchanti । nanvaviva<II,093>kṣitaviśeṣaṃ sāmānyaṃ siddhameva । tatsiddhau viśeṣavikalpenāsiddhicodanā mithyottarameva bhavati । syānmithyottaraṃ yadi dvayorapīṣṭaṃ kiñcidvastu sāmānyaṃ syāt , yannibandhano 'yamanityaśabdaḥ , kṛtakatvādivat । nanvastyeva tirodhānam । na vai parastadanityatvamāha , kiṃ tarhi vināśam । nanu vinaṣṭatirohitayordvayorapyavyaktistulyetyastyeva sāmānyam । atha keyamavyaktiḥ । adṛśyātmatā । nanvanena lakṣaṇena pradhānapuruṣādayo 'pyanityāḥ prasajanti । prāganyadharmaṇo 'vyaktiranityateti cet , anyadharmā ca prāgapracyutātmeti ca suvyāhṛtam ॥

<§ 3.IV.2.1.1.ii.b.1.2>

[II,093,i]

etena tadavasthānivṛttirvyākhyātā । yo 'pyavasthānivṛttiṃ tirodhānasadṛśīṃ śabdaviṣayamāha , tasyāpi sā kathaṃ nivṛttā'pracyutā ca । avasthā nivartate , nāvasthāteti cet , keyamavasthā । yeyamudakadhāraṇādyarthakriyāyāmupanidhīyate , yāmayaṃ janturadhyakṣamadhyavasyati ghaṭo <II,094> 'yamiti , tannivṛttāvanivṛttāvapyaparasyāsya sarvasyābhāvāt । evaṃ tarhi saivāvasthā ghaṭo 'stu , yathoktalakṣaṇatvādasya । sa ca nivṛtta ityanivṛtto 'vasthātāvasthitaḥ paryanuyojyaḥ । sanvā na ghaṭo bhāvikaḥ , atallakṣaṇatvāt । vastvekamevāvasthāntarāveśādbhedadṛṣṭiriti cet , sa evāvasthābhedo vastubhedalakṣaṇaṃ kiṃ neṣyate । evaṃ hi sukhādīnāmasandigdho bhedo bhavati । kasyacidrūpasyānukārādavasthābhede 'pyabheda iti cet , nanvetatsukhādīnāṃ puruṣāṇāṃ ca tulyam । bhede kramābhivyaktivirodhādaikyamiti cet , tatkimidānīmakramābhivyakterghaṭadadhyādiranekaḥ , ko vā virodhaḥ kramābhivyakterabhedavyāpanāsiddhau । kramastu tatkāryatvāttasya tadaniṣpattāvaniṣpatteḥ । abheda evātitarāmakramatvaprasaṅgaḥ , ekātmatvavat । kāryatvādevābheda iti cet , yukto yadi pratibandhaḥ sidhyet । sa cānanvayasya na sidhyatīti vakṣyāmaḥ ॥

<§ 3.IV.2.1.1.ii.b.1.3>

[II,094,i]

sarvathā nāsti samāno dharmo dhvastetarayorabhedakalpanāyāmapi , yamayama<II,095>nityaśabdaḥ samāviśet , yathotpattiṃ hetubhyaḥ kṛtakaśabdaḥ sambandhibhedavyudāse 'pi ॥

[II,095,i]

tathā maraṇasāmānyaṃ vṛkṣapuruṣayoḥ । yaddarśanātprāṇyantare mṛtapratipattiḥ , tādṛśaṃ yadi taruṣūpalabhyeta , syādetat । atha śoṣādikameva maraṇaśabdena vadet , tasyāpi pratibandhaścaitanyena sampradhāryaḥ , yataḥ sidhyet ॥

<§ 3.IV.2.1.1.ii.b.2>

[II,095,ii]

tathā saṃsthānamapi , yādṛśaṃ prāsādādibhedeṣvanuvṛttimadbuddhipūrvakaṃ dṛṣṭaṃ yaddṛṣṭerakriyādarśino 'pi kṛtabuddhirbhavati , yadi tādṛśaṃ syāt , sarva eva hetavastathā syuḥ ॥

[II,095,iii]

api ca ,

<II,096>

[II,096,i]

	siddhaṃ yādṛgadhiṣṭhātṛbhāvābhāvānuvṛttimat /
	sanniveśādi tadyuktaṃ tasmādyadanumīyate // <3.69>
	vastubhede prasiddhasya śabdasāmyādabhedinaḥ /
	na yuktānumitiḥ pāṇḍudravyādiva hutāśane // <3.70>
	anyathā kumbhakāreṇa mṛdvikārasya kasyacit /
	ghaṭādeḥ karaṇātsidhyedvalmīkasyāpi tatkṛtiḥ // <3.71>
	sādhyenānugamātkārye sāmānyenāpi sādhane /
	sambandhibhedādbhedoktidoṣaḥ kāryasamo mataḥ // <3.72>
	jātyantare prasiddhasya śabdasāmānyadarśanāt /
	na yuktaṃ sādhanaṃ gotvādvāgādīnāṃ viṣāṇivat // <3.73>
	vivakṣāparatantratvānna śabdāḥ santi kutra vā /
	tadbhāvādarthasiddhau tu sarvaṃ sarvasya sidhyati // <3.74>
<II,097>
	vastusvarūpe 'siddhe 'yaṃ nyāyaḥ siddhe viśeṣaṇam /
	adoṣakṛdasiddhāvapyākāśāśrayavaddhvaneḥ // <3.75>
	asiddhāvapi śabdasya siddhe vastuni sidhyati /
	aulūkyasya yathā bauddhenoktaṃ mūrtyādisādhanam // <3.76>
ityantaraślokāḥ ॥

<§ 3.IV.2.1.1.ii.c>

[II,097,i]

yā punaḥ śāstrāśrayeṇānyatarāsiddhirudbhāvyate , yathābhivyaktivādinaḥ kṛtakatvamasiddhamiti , na tatsarvatrānumāne , pramāṇadṛṣṭasya pratijñayā'siddhicodanā'yogāt , anadhikārācca śāstrasyānumāne । pramāṇenaiva bādhane tadbhāvapramāṇāpratītau vā kimabhivyaktivādena । tasmācchāstrāśraya evānumāne 'nyatarāsiddhiḥ śāstreṇa । anyatra tvajñānāditi na vādodā<II,098>haraṇam । udāharaṇadiśaṃ tvācāryaḥ prāha ॥

<§ 3.IV.2.1.1.iii>

<§ 3.IV.2.1.1.3.a>

<§ 3.IV.2.1.1.3.a.1>

[II,098,i]

yaḥ punaḥ pratijñārthaikadeśo 'siddha ucyate , yathā — anityaḥ śabdaḥ śabdatvāditi , so 'pi , sādhyasādhanayorbhedātsādhyasya dharmiṇaḥ svasādhane sādhanatvāsiddherhetubhāvenāsiddha ucyate । na hi sa eva tasya sādhanaṃ bhavati , tadbhāvamātrānuṣaṅgiṇi punastannirdeśasya vaiyarthyāt । na hi tatrāparo viśeṣo nirdiśyate । sa śabdatayā tathābhavanpakṣanirdeśa eva tathā sidhyati , punarapi svata eva tathābhāvāt । tasmātsa svayamātmano heturasiddhaḥ ॥

<§ 3.IV.2.1.1.3.a.2>

[II,098,ii]

kathaṃ vai śabdo 'siddhaḥ । siddhaḥ śabdaḥ । sa ātmani heturūpo na siddha ityasiddha ucyate । sa ca śabdaḥ pakṣīkṛtaḥ , na cāparaḥ śabdaḥ , yo hetuḥ syāt । tasyaiva ca hetutve 'punarnirdeśya ityuktam ॥

<§ 3.IV.2.1.1.3.a.3>

[II,098,iii]

avivādaśca , nityaṃ tadbhāvasiddheḥ । anvayādṛṣṭerasiddhiriti cet , tatki<II,099>midānīṃ dharmī dharmyantare 'nvayībhavitā । pradīpādayastu svabhāvayogyatayātmani jñānamutpādayantastathāprakāśamānāḥ svātmaprakāśakā ityucyante । naivaṃ liṅgaliṅginoḥ , bhedāśrayatvāttadbhāvasya । na hi svayaṃ jñānaviṣayatā liṅgasya liṅgipratipādanam । dharmiṇastu svasādhane 'yaṃ prasaṅgaḥ ॥

<§ 3.IV.2.1.1.3.a.4>

[II,099,i]

sarvabhāveṣu dharmidharmabhedāsiddheḥ sarvatraiṣa doṣastulya iti cet , uktamatra — bhāvānāṃ vyāvṛttisamāśrayavyavahārabhedātsādhyasādhanabheda iti । paramārthavicāreṣu tathābhūtāsiddhestattvānyatvaṃ padārtheṣu sāṃvṛteṣu pratiṣidhyate । anumānānumeyavyavahāraḥ punaḥ pratyayasiddhaṃ bhedamavalambya praka<II,100>lpyate ॥

[II,100,i]

	yathāsvaṃ bhedaniṣṭheṣu pratyayeṣu vivekinaḥ /
	dharmī dharmāśca bhāsante vyavahārastadāśrayaḥ // <3.77>
	vyavahāropanīto 'tra sa evāśliṣṭabhedadhīḥ /
	sādhyaḥ sādhanatāṃ nītastenāsiddhaḥ prakāśitaḥ // <3.78>
iti saṅgrahaślokau ॥

[II,100,ii]

tasmānna dharmī hetuḥ , ubhayāsiddheḥ ॥

<§ 3.IV.2.1.1.3.b>

[II,100,iii]

etena dharmo 'pi vyākhyātaḥ । tatrāpi yadi tata eva siddhiḥ , sa prāgeva nirdiṣṭa iti pūrvavatprasaṅgo vācyaḥ । anvayāsiddhivacane 'pi , na hi sa evātmānamanvetītyasambaddham ॥

<§ 3.IV.2.1.1.3.c>

[II,100,iv]

yadā tarhi vipakṣavyatireko heturucyate , tadā katham । tatrāpi sādhyābhāvo vipakṣa iti tadvyatirekaḥ sādhyadharma evetyasiddhaḥ ।

<II,101>

<§ 3.IV.2.1.1.3.c.1>

[II,101,i]

nanu pakṣādīnāṃ parasparato bhedādavipakṣatvaṃ pakṣe 'styeva । kaḥ pakṣaḥ ko vā vipakṣaḥ । yatra kaściddharmaḥ sādhayitumiṣṭaḥ , sa pakṣaḥ । tadvyatireko vipakṣaḥ । sa tarhīcchayā vyavasthitalakṣaṇaḥ kathaṃ vipakṣasya vastuvaśādvyavasthāmapanudet । hetuścaivaṃ na kaścidanaikāntikaḥ syāt । vipakṣasyāpīcchākṛtatvādityuktaprāyam । sādhyavyatireke ca vipakṣe tadvyatireko yadi dharmiṇi siddhaḥ , kimasiddham , yadarthaṃ heturucyate ॥

<§ 3.IV.2.1.1.3.c.2>

[II,101,ii]

na vai sādhyāsiddhimātreṇa sarvo vipakṣaḥ , kiṃ tarhi tadvyatirekeṇobhayaniścita ityaniścayātsiddhamavipakṣatvaṃ dharmiṇi । sandigdhasādhyadharmāpyevamavipakṣa iti tadavipakṣatvamaniścitasādhyavyatirekavyāvṛttirūpaṃ kathaṃ sādhanam , aniścitatallakṣaṇatvāt । tenaiva niścayaḥ kriyata iti cet , kathamaniścayānniścayaḥ । vyatirekāniścayo hyavipakṣaśabdenocyate । tata eva ka<II,102>thamabhāvaniścayaḥ । yasmādidamiha sandigdham , tasmādidamiha nāstīti ca subhāṣitam ॥

<§ 3.IV.2.1.1.3.c.3>

[II,102,i]

tasmādanapekṣitapakṣavyavasthau dharmāṇāṃ vṛttivyatirekau parasparaparihārasthitalakṣaṇau na tṛtīyaṃ rāśiṃ vyatirecayataḥ । tayorekasya nivṛttiraparasya vṛttiriti kathamanityābhāvavyatireko 'nitye sādhye dharmiṇi sidhyet । tatkimidānīṃ pakṣo 'pi vipakṣaḥ । syādapi paryāyeṇa । lakṣaṇabhedastu kathita eva । na hyavipakṣaśaṅkāyāṃ sādhyābhāvavyavacchedārthaṃ heturucyate । na ca hetoḥ sambandhopadarśanakāle pakṣādivikalpo 'sti , yato 'yaṃ doṣaḥ syāt । sa hi kevala eva kasyacidbhāvābhāvayorvṛttivyatirekavānupadarśitaḥ svayaṃ bhavatsāmarthyena tattathābhūtamāpādayatīti sa tasya pāścātyaḥ sāmarthyaviṣayaḥ pakṣa ucyate । tena tallakṣaṇamukhenāyāto dharmo na pratyāyanakālabhāvītyanaṅgam ॥

<§ 3.IV.2.1.1.3.d>

<§ 3.IV.2.1.1.3.d.1>

[II,102,ii]

yattarhīdamitaratadviparītavinirmuktatvāditi । na tatraiṣa doṣaḥ , itaragra<II,103>haṇāt । kevalo hi tadviparītavirahaḥ sādhyadharmaḥ syāt , na punaḥ kutaścidasata ityasti sādhyasādhanayorviśeṣaḥ ॥

<§ 3.IV.2.1.1.3.d.2>

[II,103,i]

atrāpi viśeṣaṇopādānamiṣṭasyaiva bādhakam । na hi tasyāsattānabhyupagama itaragrahaṇaṃ samarthaṃ bhavati , yathā — māṭharāditaro brāhmaṇo bhojanīya iti । māṭharasyābrāhmaṇye brāhmaṇo bhojanīya ityeva vācyaṃ syāt ॥

<§ 3.IV.2.1.1.3.d.3>

[II,103,ii]

parasyāyamabhiprāyo 'saditi । tadabhiprāyavaśādevamuktam । tenetarāsadviraheṇa tvayopagatatvādityarthaḥ । tatrāpi kaḥ pāramārthiko 'satāṃ parasparato vibhāgaḥ । ekasya hi rūpamanyatrāpaśyantī buddhiridamasmādvibhaktamiti pratyeti । tadarūpāṇāṃ kutaḥ । bhāve vā nāsantaḥ syuḥ , tallakṣaṇatvātsattvasya । kevalaṃ vikalpaviracitamasantamapyeṣāmātmānaṃ vibhāgavantamivānyānyairvyapadeśairvaktāraḥ pradarśayanti । na ca tatkṛ<II,104>to vibhāgo vastuvyavasthāyāḥ samāśrayaḥ , atiprasaṅgādityuktam । itaretaravibhāgaṃ cānena sattānuṣaṅgiṇaṃ prathayatāsattaiva sarvatrotsāditā bhavati । tathāpīdamasiddhamevāsato virahāditi , vyabhicāri vā ॥

<§ 3.IV.2.1.1.3.d.4>

[II,104,i]

athāpi tadabhimatātkutaścinnānābhāva evambhāvaḥ syāt । na tarhi tato nānābhāvādevambhāvo bhavati , kiṃ tarhi tanmateḥ , punaricchāparāvṛttāvanyatrāpyevambhāvasyābhimateḥ । tadihecchāyāmeva sāmarthyamavasthitamiti saiveṣṭavastusvabhāvānukarṣiṇī proktā syāt । tatkimeṣāṃ parasparaviraheṇa । saiva heturvācyaḥ syāt । tatra ca vastupratibandho vācyaḥ , anyathā'siddheḥ । etenātmaparopagamādayaḥ puruṣavyavasthāsamāśrayāḥ sarve hetavo vyākhyātāḥ , yathā — avipakṣatvāt , tatsamudāyaikadeśatvādityādayaḥ । anayā diśā sarvaprayogeṣu vacana<II,105>parāvṛttikṛtaṃ vibhramamutsṛjyārthavyavasthāpananītiranusartavyā ॥

<§ 3.IV.2.1.1.3.e>

[II,105,i]

anityaḥ prayatnānantarīyakaḥ śabdaḥ , prayatnānantarīyakatvādityeṣa kathaṃ na pratijñārthaikadeśaḥ । tasyaivābhinnavyāvṛttisamāśrayatvādabhinnapratyayaviṣayasya vyavahāropanītasya sādhyadharmiṇaḥ sādhanatve pratijñārthaikadeśatvamuktam । viśeṣaṃ punaḥ sādhyadharmiṇaṃ kṛtvā sāmānyaṃ hetuṃ bruvāṇasya dharmabhedādaṅgāṅgitā na virudhyate ॥

[II,105,ii]

	bhedasāmānyayordharmabhedādaṅgāṅgiteṣyate /
	yathā'nityaḥ prayatnotthaḥ prayatnotthatayā dhvaniḥ // <3.79>
	pakṣāṅgatve 'pyabādhatvānnāsiddhirbhinnadharmiṇi /
	yathāśvo na viṣāṇitvādeṣa piṇḍo viṣāṇavān // <3.80>
	sādhyakālāṅgatā vā na nivṛtterupalakṣya tat /
	tata evāpratijñārtho viśeṣo dharmabhedataḥ // <3.81>
<II,106>
ityantaraślokāḥ ॥

<§ 3.IV.2.1.1.iv>

[II,106,i]

tathā svayaṃ tadāśrayasya vā sandehe 'hetuḥ , yathā bāṣpādibhāvena sandigdho bhūtasaṃhāto 'gnisiddhau । yathā ca — iha nikuñje mayūraḥ , kekāyitāditi tadāpātadeśavibhrame ॥

<§ 3.IV.2.1.1.v>

[II,106,ii]

dharmyasiddhāvapi , yathā — sarvatra sukhādisambhavādvibhurātmeti ॥

[II,106,iii]

evamekasya pakṣadharmasya heturūpasyāsiddhau sandehe vāsiddho hetvābhāsaḥ ॥

<§ 3.IV.2.1.2>

[II,106,iv]

tathaikasya rūpasyāsiddhau sandehe vānaikāntikaḥ । katamasyaikasya । vyatirekasya ॥

<§ 3.IV.2.1.2.i>

[II,106,v]

asiddhau , yathā caturvidhaḥ sādhāraṇaḥ pakṣadharmaprabhede nirdiṣṭaḥ ॥

<§ 3.IV.2.1.2.ii>

[II,106,vi]

sandehe , yathā — asarvajñaḥ kaścidvivakṣitaḥ puruṣo rāgādimānvā , va<II,107>canāderiti ।

<§ 3.IV.2.1.2.ii.a>

<§ 3.IV.2.1.2.ii.a.1>

[II,107,i]

sandigdho 'tra vyatirekaḥ , sarvajño vaktā nopalabdha ityevamprakārasyānupalambhasyādṛśyātmaviṣayatvena sandehahetutvādityuktam । ko hyatra virodho yadi vaktā ca syātsarvajñaśca । yadyatra bhavato mandabuddhicakṣuṣo 'nupalabdhirarthānapākuryāt , hanta hato 'si , pitṛvyapadeśanibandhanasyāpyapāvṛttiprasaṅgāt । vacanasarvajñatvayordvividhasyāpi virodhasyābhāvāt , yaḥ sarvajñaḥ , sa vaktā na bhavatīti vyatireko 'darśane 'pi na sidhyati , sandehāt । bādhakabhāve hyaparābhāvo niścīyate । na cāviruddhalakṣaṇamatīndriyaṃ sujñānabādhanam । tanna vyāptisiddhiḥ sarvo vaktāsarvajña iti ॥

<§ 3.IV.2.1.2.ii.a.2>

[II,107,ii]

sarvavaktṛdharmatāparicchedasya ca kartumaśakyatvāt । sa eva hyevaṃ sarvajñaḥ syādityapratiṣedhaḥ । svātmani svasaṃviditenānenāparatra pari<II,108>ccheda iti cet , nanvevamātmani dṛṣṭasyāparatropanaye 'tiprasaṅgaḥ । dṛṣṭaviruddhasyānupanaya iti cet , tulye nyāye kiṃ nopanayaḥ । na caiṣa nyāyaḥ , lakṣaṇayukte virodhasambhavāt । na darśanamātreṇa , kiṃ tarhi vyatirekādapi । tadabhāvādananyopanaya iti cet , tulyā vṛttitatsandehābhyāmabhāvāsiddhirityanupanayaḥ । dṛśyatayā ca tayorātmanorvirodhopalabdhirityasādhyatvam । adṛśyātmanāṃ tu svapratiyogibhirvirodho 'pi mā bhūt , yena nirastapratipakṣā niyamena niścīyante । tadayaṃ puruṣa ātmānamāntaraiḥ kaiścidananyavedyairdharmairyuktaṃ pratisaṃvedayamānastadupasaṃhāreṇa sarvatra vyavaharanprakāmamāsāditavidyāśramaphalaḥ , yaḥ strīśūdrasādhāraṇamapi vivekaṃ nāvagāhate । tasmādātmani darśanamātreṇānupasaṃhāraḥ , tāvatā vyāptyasiddheḥ । ataḥ sandigdho vyatirekaḥ ॥

<§ 3.IV.2.1.2.ii.a.3>

[II,108,i]

pūrvoktāccānupalabdhilakṣaṇādīdṛśāṃ prayogāṇāṃ sandehahetutvamunneyam ॥

<II,109>

<§ 3.IV.2.1.2.ii.b>

[II,109,i]

rāgādīnāmapyarthāntaratvādagatirvacanādanumānalakṣaṇādabhyūhyā , apratibandhāt । asati rāge vacanaṃ nāstītyaniścito vyatirekaḥ ॥

<§ 3.IV.2.1.2.ii.b.1>

[II,109,ii]

na hi rāgādīnāmeva kāryaṃ spandavacanādayaḥ , vaktukāmatāsāmānyahetutvāt । saiva rāga iti cet , iṣṭatvādadoṣaḥ । nityasukhātmātmīyadarśanākṣiptaṃ sāsravadharmaviṣayamabhūtaguṇābhinandanaṃ rāgamāhuḥ । tadānandaviṣayoparodhini tatkṛtaścetaso vyāroṣo dveṣaḥ । sa evobhayāśrayaḥ pūrvako viparyāso mohaḥ । naivaṃ karuṇādayaḥ , anyathāpi bhāvāditi vyākhyātaṃ vārttike । tatra yathā rakto bravīti , tathā virakto 'pīti vacanamātrādapratītiḥ । nāpi viśeṣāt , abhiprāyasya durbodhatvādvyavahārasaṅkareṇa sarveṣāṃ vyabhicārāt ॥

<§ 3.IV.2.1.2.ii.b.2>

[II,109,iii]

prayojanābhāvādavyāhāra iti cet , na , parārthatvāt । na yuktaḥ , <II,110> vītarāgatvāditi cet , na , karuṇayāpi vṛtteḥ । saiva rāga iti cet , iṣṭaṃ na nāma nivāryate । rūpaṃ tu bhinnam , aśubhābhinandinaḥ pratisandhibandhāt । ata evāviparyāsodbhavā sā na doṣaḥ । asatyātmagrahe duḥkhaviśeṣadarśanamātreṇābhyāsabalotpādinī bhavatyeva karuṇā । tathā hi dharmālambanādayo maitryādayaḥ sūtre deśitāḥ । etāśca sajātīyābhyāsavṛttayaḥ । naivaṃ rāgādayaḥ , viparyāsābhāve 'bhāvāt । kāruṇikasyāpi niṣphala ārambho viparyāsāditi cet , na , parārthasyaiva phalatveneṣṭatvāt , tallakṣaṇatvācca phalasya ॥

<§ 3.IV.2.1.2.ii.b.3>

[II,110,i]

vaktaryātmani rāgādidarśanenānyatra tadanumāne 'tiprasaṅgo 'pyuktaḥ । vyabhicārādananyānumāna ihāvyabhicāra iti kuto niścayaḥ । adarśane 'pyuktam । dṛśyātmanornāmāyamarvāgdarśanaḥ sahabhāvamitaraṃ vā paśyet , viprakṛṣṭe punararthe 'bhāvanirṇayo 'naikāntikaḥ । ta<II,111>smātkaraṇaguṇavaktukāmate vacanamanumāpayet । nanvatrāpyeṣa tulyaḥ prasaṅgaḥ — nātmani darśanenānumānamiti । na , tayorihānvayavyatirekābhyāṃ kāryakāraṇabhāvasiddheranyatrānumānāt । na tvevamaśubhābhinandena viparyāsena ca vacanasya tatsiddhiḥ , ātmanyevānyathādarśanāt ॥

<§ 3.IV.2.1.2.ii.b.4>

[II,111,i]

rāgotpattiyogyatārahite vacanādarśanāttadanumāne vyatirekāsiddherna kāryakāraṇatāsiddhiḥ । acetanā vyatirekaviṣaya iti cet , naivaṃvidhādvyatirekātkāraṇaśaktisiddhiḥ । satsu hi samartheṣu tadanyeṣu kāraṇeṣu kāryānutpattiḥ kāraṇāntaramanumāpayati । na caivaṃvidho vyatireko 'cetaneṣu sambhavati । caitanyakaraṇaguṇādereva dṛṣṭaśakterhetosteṣvasambhavātsaṃśayaḥ । rāgasyānupayoge kathaṃ tacchaktirupayujyate , svabhāvaguṇasya śaktāvupacārāt । yatra so 'samarthaḥ , na tatra śakteḥ sāmarthyamastīti ॥

<§ 3.IV.2.1.2.ii.b.5>

[II,111,ii]

tasmānnāntarīyakameva kāryaṃ kāraṇamanumāpayati , tatpratibandhāt । nānyadvipakṣe 'darśane 'pi । sarvadarśino hi darśanavyāvṛttiḥ sa<II,112>rvābhāvaṃ gamayet । kvacittathādṛṣṭānāmapi deśakālabhedenānyathādarśanāt , yathāmalakyaḥ kṣīrāvasekena madhuraphalā bhavanti , na caivaṃ bahulaṃ dṛśyante । tenaivaṃ syādyuktaṃ vaktum — mādṛśo vaktā rāgīti , rāgotpattipratyayaviśeṣeṇātmadarśanāyoniśomanaskāreṇa yogāt । tadāpyapārthako vacanodāhāraḥ । tasmānnāsyāpi vipakṣe 'dṛṣṭimātreṇa vyāvṛttirasandigdhā । tenāyamapyekasya rūpasya sandehādanaikāntikaḥ ॥

<§ 3.IV.2.2>

<§ 3.IV.2.2.1>

<§ 3.IV.2.2.1.i>

[II,112,i]

dvayorviruddho 'siddhau ca , yathā kṛtakatvaprayatnānantarīyakatve nityatvasādhane । tayoḥ sapakṣe 'sattvaṃ vipakṣe bhāvaśceti dvayo rūpayorasiddhirviparyayasiddhiriti yāvat । tadetau dvau hetū viparyayasādhanādviruddhau ॥

<II,113>

<§ 3.IV.2.2.1.ii>

[II,113,i]

nanu tṛtīyo 'pīṣṭavighātakṛdviruddho 'sti , yathā — parārthāścakṣurādayaḥ saṅghātatvācchayanāsanādyaṅgavaditi । tadiṣṭāsaṃhatapārārthyaviparyayasādhanādviruddhaḥ । sa kasmānnoktaḥ । sādhyatā'bhedāt । na hyayamābhyāṃ sādhyaviparyayasādhanatvena bhidyate । na hīṣṭoktayoḥ sādhyatve kaścidviśeṣa ityuktam । viśeṣe tu viruddhavaddheturapi pṛthagiṣṭasādhano vācyaḥ syāt । ekasyaiva tu vacanena sādhyatā'viśeṣo darśitaḥ । tata eva tadviparyayasādhano viruddho 'pyeka eva । prayogabhedāttu tadbhedaḥ , kvaciduktisāmarthyābhyām , kvacidvivakṣayā , dharmadharmiṇorviśeṣaṇatvenopādānāt । viruddhavaddheturapyevaṃ kiṃ na bhinna iti cet , kaḥ pratiṣeddhā vibhettuḥ । anuktasāmarthyākṣiptamiṣṭaṃ paro 'bhipraitīti tadabhiprāyavaśādiṣṭavighātakṛdityucyate , na punarlakṣaṇabhedāt । ata evāpṛthagnirdeśa ityuktam ॥

<II,114>

<§ 3.IV.2.2.1.iii>

<§ 3.IV.2.2.1.3.a>

[II,114,i]

nanu saṃhatānāmasaṃhataparopakāraniyamābhāvādanaikāntika evetyaviruddhaḥ । ko hyeṣa niyamaḥ — saṃhatāḥ paropakāriṇa iti । yadyapi kvacitkārye 'vadhānavatāmarthānāṃ sāmagrī saṅghātaḥ , tathāpi nāvaśyaṃ kāraṇāni kāryavanti bhavanti , pratibandhādisambhavāditi vyabhicāra eva । apratibaddhopakārāścakṣurādayaḥ paropakāriṇaścet , atrāpi saṃhatopakāriṇa eveti kaḥ pratibandhaniyamaḥ ॥

<§ 3.IV.2.2.1.3.b>

[II,114,ii]

pratyupayogaṃ tebhya upakāryasya svabhāvāntarotpattestathopayogināṃ nānāsvabhāvopakārasādhanametat । naikakālānekopakārasādhanam । upakārasyārthāntaratve 'tadupakārādayo 'pyuktāḥ । anubhayakāriṇāmā<II,115>narthakyāttādarthyasādhanaṃ vipratiṣiddham । tasmādupakurvāṇāścakṣurādaya ādheyātiśayamevopakurvate । sa tasmādekasvabhāvo na bhavatīti viruddhaḥ ॥

<§ 3.IV.2.2.2>

[II,115,i]

caśabdo dvayorekasyāsiddhāvaparasya ca sandehe vyabhicārabhāgiti sūcanārthaḥ । yathā — vītarāgaḥ sarvajño vā vacanāditi । vyatireko 'trāsiddhaḥ , sandigdho 'nvayaḥ । sarvajñavītarāgayorviprakarṣādvacanādestatra sattvamasattvaṃ vā sandigdham ॥

<§ 3.IV.2.2.3>

[II,115,ii]

sandehe vyabhicārabhāk । dvayoriti vartate । yatrānvayo vyatirekaśca sandigdhaḥ , yathā — sātmakaṃ jīvaccharīraṃ prāṇādimattvāditi ।

<§ 3.IV.2.2.3.i>

<§ 3.IV.2.2.3.i.a>

[II,115,iii]

na hi sātmakānātmakābhyāmanyo rāśirasti , yatra prāṇādirvarteta , ātmavṛttivyavacchedābhyāṃ sarvasya saṅgrahāt । nāpyanayorekatra vṛttiniścayaḥ , tādātmyena prasiddhe 'siddheḥ । tasmājjīvaccharīrasambandhī prāṇādiranubhayātmatābahirbhāvāttābhyāṃ na vyatiricyate । na tatrānveti , <II,116> ekātmanyapyasiddheḥ । ata evānvayavyatirekayoḥ sandehādanaikāntikaḥ , sādhyetarayorato 'niścayāt ॥

<§ 3.IV.2.2.3.i.b>

[II,116,i]

nāpyapratipattiḥ , kenacitsambandhāt । asambandhādvimarśo na jāyate , yathā cākṣuṣatvācchabde । sambandhātkiṃsambaddho 'yamiti kathaṃ na vimṛśet । aparijñātasambandhādgarbhātpuruṣaviśeṣasambandhe 'sambandhāyogādyathā saṃśete , tathehāpi sarvānantarbhāvāyogātsaṃśayaḥ । apratipattiranubhayapratipattisaṃśayarūpā sobhayabahirbhāve syāt , antarbhāve kathamapratipattiḥ । evaṃ tarhi cākṣuṣatvādapyastu । na , asambandhādityuktam । tasmātsaṃśayaheturasādhāraṇaḥ ॥

<§ 3.IV.2.2.3.i.c>

[II,116,ii]

viśeṣataḥ prāṇādayaḥ । viprakarṣādātmano vṛttivyatirekāsiddhestatra prāṇādīnāmapi । arthāntarādakāryabhūtādasiddheśca । na hi kāryakāraṇabhāvaḥ prāṇādīnāmātmanaśca sidhyati , tasyopalambhānupalambhāśrayatvāt । tena nāpratibaddhasya bhāve bhāva iti saṃśayaḥ ॥

<II,117>

<§ 3.IV.2.2.3.ii>

<§ 3.IV.2.2.3.ii.a>

[II,117,i]

gamakā evātmanaḥ prāṇādayaḥ , tadvyatirekasyaikāntikatvādityaparaḥ । vipakṣādeva hi prāṇādayo nivartante , na sapakṣāt , asato nivṛttyayogāt । tasmādaikāntikānvayavadaikāntikavyatireko 'pi gamaka eva । na caivaṃ śrāvaṇatvam , ubhayato vyāvṛtteriti ॥

<§ 3.IV.2.2.3.ii.b>

<§ 3.IV.2.2.3.ii.b.1>

[II,117,ii]

tenaivamprakāraṃ vyatirekaṃ varṇayatāvinābhāva evokto bhavati । tathā hyātmābhāva eva na bhavatyevetyarthādananyasaṃsargiṇyātmavṛttiḥ sūcitā bhavati । saivāvinābhāvaḥ । tata evānvayasiddhiriti na vyatirekī । pratibandhaścāvinābhāvaḥ । sa cātmapratibandhastādātmyatadutpattibhyāmanyo nāstītyuktam । te ca darśanena vinā na sidhyataḥ । tannātmāvinābhāvī prāṇādiḥ । tata eva nātmanivṛttāvasya nivṛttirapi , yato vyatirekītyucyate । na hyapratibaddhaḥ kasyacinnivṛttau niyamena nivartate । tasmādviśeṣasya na vyatireko nānvayaḥ । adarśanamātramāśrityācāryeṇa śrāvaṇatve vyatireka uktaḥ । na tāvatābhāvagatirityuktam । anyathā saṃśayahetureva na syāt । na hi yo yatra na sambhavati , tadupalabdhyā tatra <II,118> saṃśayo yuktaḥ ॥

<§ 3.IV.2.2.3.ii.b.2>

[II,118,i]

prāṇādyabhāvena nairātmyasya vyāpterātmanivṛttau prāṇādinivṛttiriti cet , na , apratibaddhābhāvenānupayogino 'bhāvasya vyāptyasiddheḥ । yadi prāṇādayastadātmatayā tadutpattyā vātmapratibaddhāḥ syuḥ , te tannivṛttyā nivarteran । tadā prāṇādyabhāvo nairātmyaṃ vyāpnuyāt । tadabhāve 'bhāvasiddhyā vyāptiriti sā na sidhyati , viparyaye pratibandhāsiddheḥ । upalambhānupalambhābhyāṃ hi tayoḥ pratibandhaṃ jānīyāt , tau cātyantaparokṣasya na sidhyataḥ । ke ca nirātmānaḥ prāṇādyabhāvena vyāptāḥ । ghaṭādayaścet , anyatrādṛṣṭaḥ sa ghaṭādau neti kutaḥ । tenājñātavyatirekasya vyāvṛttivyāptirasiddhā । prāṇādayo 'pi hi kvaciddarśanādeva sadasantaḥ pratīyante , na caivamātmeti na tasya sadasattvapratītiḥ ॥

<§ 3.IV.2.2.3.ii.b.3>

[II,118,ii]

yadapyāha — yadi na sātmakaṃ jīvaccharīram , prāṇādivirahaprasaṅgaḥ , nairātmyādghaṭādivaditi , tadapyakāryakāraṇabhāve na sidhyati । uktaṃ hi prāk <II,119> — nānupalabdhāvakāryakāraṇapratiṣedho gamaka iti । sa ca kāraṇabhāvo 'darśanādātmano na sidhyatītyuktam ॥

<§ 3.IV.2.2.3.ii.b.4>

[II,119,i]

darśane 'pi vyatirekāsiddherna sidhyati । ghaṭādayo vyatirekaviṣayā iti cet , naivaṃvidhādvyatirekātkāraṇasāmarthyasiddhiḥ । satsu samartheṣvanyeṣu hetuṣu kāryānutpattiḥ kāraṇāntarabhāvaṃ gamayatītyuktam । buddhyādayo 'pi hi prāṇāderhetavo ghaṭādau na santi । tasmātsandigdhasāmarthya ātmano vyatirekaḥ । te 'pi buddhyādayo nairātmye na syuriti cet , na , tatrānyeṣāmeva sāmarthyadarśanāt । cakṣurādibuddhīnāṃ tāvadyathāsvamindriyaviṣayau hetū । pūrvakaṃ cāviguṇaṃ vijñānam , tasya viṣayāntaravikṣepapratighātādāvuttaravijñānānutpattivyākulatādidarśanāt । manovijñānasya pūrvakamaviguṇaṃ vijñānam । indriyādīnāmapi pūrvaḥ pūrvaḥ sabhāgāva<II,120>sthābheda upādānahetuḥ , buddhiśca pratyaya ityetāvato 'yamātmabhāvo 'nvayavyatirekabhāgityayameva hetuḥ । anavasthānyakalpane syāt ॥

[II,120,i]

	yasminsati bhavatyeva yattato 'nyasya kalpane /
	taddhetutvena sarvatra hetūnāmanavasthitiḥ // <3.82>
iti saṅgrahaślokaḥ ॥

<§ 3.IV.2.2.3.ii.c>

<§ 3.IV.2.2.3.ii.c.1>

[II,120,ii]

tulyaśca śrāvaṇatvena prāṇādirvyabhicāreṇa । na , tadvyatirekasya vyabhicārāt । kathaṃ vyabhicāraḥ । na hi tasyāsapakṣādeva vyatireka iti । nanvevamasya sapakṣe 'nuvṛttyabhāvaḥ kathyate । so 'parasyāpi tulya iti kathamasamaḥ prāṇādiḥ ॥

<§ 3.IV.2.2.3.ii.c.2>

[II,120,iii]

asapakṣa eva nāstīti cāsya sapakṣe 'stitocyate , pratiṣedhadvayena prakṛtagamanāt । anyathā vyavacchedyābhāvādavadhāraṇasya kiṃ phalaṃ syāt । anavadhāraṇe ca vākyasya vyatirekasyāvyabhicārāsiddheḥ । <II,121> tata eva sapakṣa evāsti , asapakṣa eva nāstīti dṛṣṭāntayoranyatareṇārthāpattyobhayapradarśanamāha । tasmādīdṛśo vyatirekāvyabhicāro 'nanvayeṣu na sidhyati । sidhyaṃśca balādanvayamāpādayati , pratiṣedhaniṣedhasya vidhānarūpatvāt ॥

<§ 3.IV.2.2.3.ii.c.3>

<§ 3.IV.2.2.3.ii.c.3.1>

[II,121,i]

asataḥ sapakṣānna nivṛttirityasapakṣa eva nāstīti cet , neti saiva nivṛtternivṛttirasataḥ kathamiṣṭā । abhāvapratiṣedho hi bhāvo 'satyapyasti , bhāvapratiṣedhastu na sambhavatītyaskhalitaprajño devānāṃ priyaḥ , yastadviṣayaṃ pratiṣedhaṃ necchatyasadabhāva ityevamādi ca vyavaharati । nirloṭhitaścāyamartho 'sati nāstitetyatrāntare । tena neha pratanyate ॥

<§ 3.IV.2.2.3.ii.c.3.2>

[II,121,ii]

na cāsannātmā , sattāsādhanavṛtteḥ । sandigdhaḥ syāt । na ca pareṇa <II,122> tathopagata ityapramāṇādabhyupagamāttathaiva bhavati , atiprasaṅgāt । na copagamabalena sapakṣāsapakṣau vyavasthāpya pramāṇapravartanaṃ yuktam । evaṃ hyāgamasiddha ātmā syāt , nānumānasiddhaḥ ॥

<§ 3.IV.2.2.3.ii.c.4>

[II,122,i]

tasmādavyatireke 'pyasataḥ sapakṣādvyatirekaḥ sandigdhaḥ syātprāṇādīnām , ātmanaḥ sandehāt । ata eva vipakṣādapi । ekatra hi niyame siddhe 'nyanivartanaṃ sidhyet । anyathā hi kvaciddṛṣṭe 'bhāvasiddhāvapi syādevādṛṣṭeṣu saṃśayaḥ । tathā hyasakalavyaktibhedavyāpino 'pyarthāḥ kecittajjātisambhavino dṛṣṭāḥ , pārthivālohalekhyavat । virodhasya cādṛṣṭeḥ sandeha eva । nairātmyena prāṇādīnāmuktalakṣaṇasya virodhasyāsiddheḥ sandigdho nairātmyādvyatirekaḥ । ātma<II,123>pratiniyame hi tatkāryātmatayā prāṇādīnāṃ nairātmyena saha virodhaḥ syāt । sa ca na sidhyatītyuktam ॥

<§ 3.IV.2.2.3.ii.d>

<§ 3.IV.2.2.3.ii.d.1>

[II,123,i]

astu nāma nirātmakebhyo vyatirekaḥ prāṇādīnāṃ tadbhāve ca nairātmyavyāvṛttiḥ , tathāpi nānairātmyādātmā jīvaccharīre sidhyati , yenāyaṃ na vyatirekasyābhāvaṃ bhāvamicchati , yathā vyatirekābhāve 'pi sapakṣe prāṇādirneṣṭaḥ ॥

[II,123,ii]

	sapakṣāvyatirekī ceddheturheturato 'nvayī /
	nānvayyavyatirekī cedanairātmyaṃ na sātmakam // <3.83>
iti saṅgrahaślokaḥ ॥

<§ 3.IV.2.2.3.ii.d.2>

[II,123,iii]

na prāṇādisambhavena nairātmyavyāvartanādātmagatiḥ , kiṃ tarhi vidhimukhenaiva prāṇādaya ātmānaṃ gamayantīti cet , kimidānīṃ nairātmyā<II,124>dvyatirekasya phalam । sa hi tatrāsambhavansvasambhavena tadasambhavaṃ sādhayatīti tato vyatirekī varṇyeta । anyathātmasannidhāyane ko nairātmyādvyatirekasyopayogaḥ ॥

<§ 3.IV.2.2.3.ii.d.3>

[II,124,i]

kathaṃ vāprasiddhātmaniyamāḥ prāṇādaya ātmānaṃ vidadhatīti vaktavyam । atiprasaṅgo hyevaṃ syādityasādhāraṇānaikāntika eva prāṇādiḥ ॥

<§ 3.IV.2.2.3.iii>

<§ 3.IV.2.2.3.3.a>

[II,124,ii]

sādhāraṇamapi khalu prameyatvamasaṃskṛtāpavādino 'satyanvayāyogādavyabhicaritānvayaṃ sapakṣa evāstītyanvayinameva hetumāha ॥

<§ 3.IV.2.2.3.3.b>

<§ 3.IV.2.2.3.3.b.1>

[II,124,iii]

atrāpi kathamavyatireko vipakṣāt , kathaṃ vā sapakṣa evāstīti । kiṃ hyasyāvadhāraṇasya phalaṃ yadi na vipakṣe 'stitvaṃ vyavacchidyeta । vyavacchede vā kathamavyatirekaḥ । na hi sattāpratiṣedhādanyo vyatirekaḥ । vipratiṣiddhaṃ <II,125> caitat — nānvayo na vyatireka iti । ya eva khalu netyanvayapratiṣedhaḥ , sa eva vyatireka iti ॥

<§ 3.IV.2.2.3.3.b.2>

[II,125,i]

tatpunaridamāyātam — asato vyatirekāyogāditi । atredameva punarvācyam — kathamasato 'nvayapratiṣedha iti । vasturūpānukarṣī khalvasati pratiṣedho na sambhavet । na hi paryudāsa evaiko naño viṣayaḥ , kiṃ tarhi prasajyapratiṣedho 'pi । na hi tasyāsati virodhaḥ । so 'pi na sambhavati , adhikaraṇādyarthānāṃ pratiṣedhaviṣayopadarśanīnāṃ vibhaktīnāmayogāditi cet , uktottarametat । tasmānna hetuḥ kaścidanvayī nāma ॥

<§ 3.IV.2.2.3.3.c>

<§ 3.IV.2.2.3.3.c.1>

[II,125,ii]

na ca prameyatvasya vipakṣe 'nvayāyogaḥ । trividho hi dharmo bhāvābhāvobhayāśraya ityuktam । nābhāvasya kaściddharma iti cet , nanvayamevāsya dharmaviraho dharmaḥ । na hi vasturūpameva dharmaḥ , asanto 'pi kenaci<II,126>tprakaraṇenemaṃ vyavahārapathamupanīyante । anyathā hi tatrāvyavahāra eva syāt । na ca satāmapi paramārthataḥ kaściddharmadharmibhāvaḥ । kevalaṃ buddhirevaṃsambandhamuparacayatītyuktaṃ vārttike । buddhikṛtā ca ghaṭanāsatsu kena nivāryate ॥

<§ 3.IV.2.2.3.3.c.2>

[II,126,i]

sadasadubhayānubhayavyavasthāśca tadatatsamayavatāmaniścitasādhanā naikāntagrāhiṇyaḥ syuḥ । tasmādyathā kathañcidapyanenāsato niścinvatā prameyā vaktavyāḥ । na hi bhāvaviṣayameva pramāṇam , avisaṃvādalakṣaṇatvātpramāṇasya । tatsadasatī tadbhāvena vyavasthāpayanna cetsvaviṣaye pareṇa bādhyate । tadasya pramāṇalakṣaṇamastīti prameyo 'bhāvaḥ ॥

<§ 3.IV.2.2.3.3.c.3>

[II,126,ii]

naivābhāvaḥ kaścit , sarveṣāṃ kathañcidbhāvāditi cet , yathā te na santi , sa prakāro 'bhāvaḥ । śaśaviṣāṇayoścāyaṃ bhāvācchaśaviṣāṇā<II,127>bhāvavādinamupahasannātmānamevopahasati । śaśāvayavabhūtaṃ viṣāṇaṃ nāstītyabhidhātari kaḥ prastāvaḥ śaśo 'pyasti viṣāṇaṃ cetyuttarasya । na hyayaṃ viṣāṇamātramapahnute , yatastena pratirudhyeta , kiṃ tarhi śaśasambandhi । yadyevaṃ sambandho nāstīti vaktavyam , na viṣāṇam । kiṃ vai sambandhamātraṃ viśiṣyate viṣāṇināmapi viṣāṇeṣu , na dravyasvabhāvaḥ । svabhāvo 'pi , pratikāryaṃ kāraṇasvabhāvabhedāt । tatko 'yaṃ sambandhābhāvo vācya ityupālambhaḥ । asti viṣāṇināṃ viṣāṇasvabhāvabhedaḥ , na tadvatkiñcicchaśasya bhinnasvabhāvaṃ viṣāṇamiti cet , vayamapyetadeva brūmaḥ । yo vā sambandho nāstītyucyate , sa evābhāvaḥ । sambandhī vidyate na sambandha iti ca nipuṇā vāco yuktiḥ । aṅgīkṛtasambandhaṃ dravyamapi neti cet , priyamanuṣṭhitam । yadīdameva prathamamucyeta , na parikleśito devānāṃ priyaḥ syāditi ॥

<II,128>

<§ 3.IV.2.3>

<§ 3.IV.2.3.1>

[II,128,i]

viruddhāvyabhicāryapi saṃśayaheturuktaḥ , sa iha noktaḥ , anumānaviṣaye 'sambhavāt । na hi sambhavo 'sti kāryasvabhāvayoruktalakṣaṇayoranupalambhasya vā viruddhāvyabhicāritāyām । na cānyo 'vyabhicārī । tasmādavastudarśanabalapravṛttamāgamāśrayamanumānamāśritya tadarthavicāreṣu viruddhāvyabhicārī sādhanadoṣa uktaḥ , śāstrakārāṇāmartheṣu bhrāntyā viparītasvabhāvopasaṃhārasambhavāt । na hyasti sambhavo yathāvasthitavastusthitiṣvātmakāryānupalambheṣu ॥

<§ 3.IV.2.3.2>

<§ 3.IV.2.3.2.i>

<§ 3.IV.2.3.2.i.a>

[II,128,ii]

tatrodāharaṇam — sarvagataṃ sāmānyam , sarvadeśāvasthitaiḥ svasambandhibhiryugapatsambandhāt , ākāśavaditi ॥

<§ 3.IV.2.3.2.i.b>

[II,128,iii]

tatsambandhisvabhāvamātrānubandhinī taddeśasannihitasvabhāvatā । na hi yo yatra nāsti , sa taddeśamātmanā vyāpnoti । nanu nākāśadeśe <II,129> rūpādayastaddeśāṃśca ghaṭādīnvyāpnuvanti । āstāṃ tāvadayaṃ pradeśapradeśibhāvo yaḥ saṃyogasamavāyābhyām , laukikaṃ tu pradeśamāśritya brūmo vicchinnāvicchinnāvabhāsivijñānotpādanayogyatālakṣaṇam । yutāyutasiddhayoḥ sambandhau saṃyogasamavāyāviti śāstre 'pi vyavasthā । tadiyaṃ svasattāmātrānubandhini taddeśasannidhau sādhye tatsambandhitā hetuḥ ॥

<§ 3.IV.2.3.2.i.c>

[II,129,i]

nanu svāśrayavyāptivādināpi taddeśasannidhiriṣyata eveti kimaniṣṭam । akriyasyaikavyaktisambandhino deśāntare 'pūrvavyaktiprādurbhāve prāktatrāsatastatsambandhāyogaḥ । tasmādbhinnadeśairyugapatsambandhaḥ sarvavyāpini sidhyati । tadekasambandhino deśāntare 'gatvātaddeśairapūrvairabhisambandha ekasya tadantarālavyāptināntarīyakaḥ , ātapāderiva ghaṭādibhiriti ॥

<§ 3.IV.2.3.2.ii>

<§ 3.IV.2.3.2.ii.a>

[II,129,ii]

dvitīyo 'pi prayogaḥ — na sarvagataṃ sāmānyam , upalabdhi<II,130>lakṣaṇaprāptasya tadantarāleṣvanupalambhāt ॥

<§ 3.IV.2.3.2.ii.b>

[II,130,i]

upalabdhilakṣaṇaprāptirabhivyaktiḥ । abhedādekavyaktyā sarvavyakteravyaktarūpavirahaḥ । avyavadhānamadūrasthānaṃ dṛśyātmatendriyasya svāśrayeṇa sambandhaḥ , abhedādeva , āśrayāsamavetarūpavirahaśca । samānadeśāśrayendriyayogāpekṣāyāmāśrayasamānāsamānadeśarūpasyābhedavirodhaḥ । dṛśyādṛśyātmatādivirodhā api vācyāḥ ॥

[II,130,ii]

tadayamanupalambhaḥ svabhāvaśca parasparaviruddhārthasādhanāvekatra saṃśayaṃ janayataḥ ॥

<§ 3.IV.2.3.3>

[II,130,iii]

śāstrakāro viruddhadharmanāntarīyakatāṃ dvayorapaśyaṃstayoravirodhadarśitayā prāheti sambhavo viruddhāvyabhicāriṇaḥ । vastvanurodhini punaranumāne yathā virodhinorekatrāsambhavaḥ , tathā tadabhivyāptayorapīti na tāvekatra staḥ । tannātra viruddhāvyabhicārī । tadayamabhyupagamabalapravṛttaḥ ॥

<§ 3.IV.2.3.4>

[II,130,iv]

ācāryeṇa punardiṅmātradarśanāyedamudāharaṇamuktam — anityaḥ śabdaḥ <II,131> kṛtakatvāt , nityaḥ śrāvaṇatvāditi । atra hi trayamapramāṇakamabhyupeyam — vyatirekiśabdatvasāmānyamindriyagamyaṃ nityaṃ ca । ato 'sya pramāṇasya vṛttiḥ । tannaitadvastubalāyātaṃ kṛtakatvaṃ pratibadhnāti । kṛtakatvaprastāve cānāgamāśrayānnāgamopanyāsaḥ । sādhyaśca pratibandho yacchrāvaṇaṃ tannityamityavyabhicāro 'pi na sidhyatīti ॥ ॥

<II,132>

{3.V}

<§ 3.V.1>

[II,132,i]

	hetostrilakṣaṇatvānna dṛṣṭāntaḥ pṛthagucyate /

[II,132,ii]

trilakṣaṇo heturuktaḥ । tāvatā cārthapratītiriti na pṛthagdṛṣṭānto nāma kaścitsādhanāvayavaḥ । tena nāsya lakṣaṇaṃ pṛthagucyate , gatārthatvāt । hetoḥ sapakṣa eva sattvaṃ vipakṣācca sarvato vyāvṛttī rūpamuktamabhedena । punarviśeṣeṇa kāryasvabhāvayorjanmatanmātrānubandhau darśanīyāvuktau । tacca darśayatā — yatra dhūmastatrāgniḥ , asatyagnau na kvaciddhūmaḥ , yathā mahānasetarayoḥ । yatra kṛtakatvaṃ tatrānityatvam , anityatvābhāve kṛtakatvasyāsambhavaḥ , yathā ghaṭākāśayoriti darśanīyam । na hyanyathā sapakṣavipakṣayoḥ sadasattve yathoktaprakāre śakye darśayitum , tatkāryatāpratiniyamaḥ svabhāvavyāptirvā । asmiṃścārthe darśite darśita eva dṛṣṭānto bhavati , etāvanmātrarūpatvāttasya ॥

<§ 3.V.2>

<§ 3.V.2.1>

[II,132,iii]

etenaiva dṛṣṭāntadoṣā api nirastā bhavanti , yathā — nityaḥ śabdo <II,133> 'mūrtatvātkarmavatparamāṇuvadghaṭavaditi sādhyādivikalāḥ । sandigdhāśca — rāgādimānvacanādrathyāpuruṣavadityādayaḥ । ananvayo 'pradarśitānvayaśca , yathā — yo vaktā sa rāgādimāniṣṭapuruṣavat । anityaḥ śabdaḥ kṛtakatvādghaṭavaditi । tathā viparītānvayaḥ — yadanityaṃ tatkṛtakamiti । sādharmyeṇa ॥

<§ 3.V.2.2>

[II,133,i]

vaidharmyeṇāpi — paramāṇuvatkarmavadākāśavaditi sādhyādyavyatirekiṇaḥ । tathā sandigdhavyatirekādayo vācyāḥ ॥

<§ 3.V.2.3>

[II,133,ii]

na hyebhirhetoḥ sāmānyalakṣaṇaṃ viśeṣalakṣaṇaṃ vā śakyaṃ darśayitum । tadarthāpattyaiṣāṃ nirāso veditavyaḥ ॥

<§ 3.V.3>

[II,133,iii]

yadi punarheturūpāsaṃsparśī svatantra eva dṛṣṭāntaḥ sādhanāvayavaḥ syāt , tadā
	tadrūpāsparśane ca syādasambandhādapārthakaḥ // <3.84>

<II,134>

[II,134,i]

yadi na hetoravyabhicāradharmatā dṛṣṭāntena pradarśyeta , kaḥ sādhyasādhane tasyopayogaḥ , asambandhāt । na hi kathañcitsādṛśyamātreṇārthānāṃ kenacidātmāntarapratiniyamaḥ , yenopamānātsādhanaṃ syāt । na hyarthasya kenacitkathañcinna sāmyam । tatastadātmatāyāṃ sarvaṃ sarvātmakaṃ syāt । na caitadyuktam । tasmāttadabhivyāptadharmayogādeva bhāvāstadvantaḥ syurityabhivyāptirasya dṛṣṭāntena pradarśyate । tadayaṃ na svatantraḥ । tadasambandhī cāpārthakaḥ , tenaivārthaparisamāpteriti ॥ ॥

<II,135>

{3.VI}

<§ 3.VI.1>

<§ 3.VI.1.1>

[II,135,i]

	dūṣaṇā nyūnatādyuktiḥ	...

[II,135,ii]

ye pūrvaṃ nyūnatādayaḥ sādhanadoṣā uktāḥ , teṣāmudbhāvanaṃ dūṣaṇam , tena pareṣṭārthasiddhipratibandhāt ॥

<§ 3.VI.1.2>

[II,135,iii]

nanvanudbhāvite 'pi doṣe 'rthasyaivāsāmarthyānna bhavati prasiddhiḥ । evametat । kiṃ tu nārthānāṃ niṣpattyaniṣpattī sādhanadūṣaṇābhyāṃ kriyete , teṣāṃ sarvadā tādavasthyāt , kiṃ tarhi puruṣasāmarthyasiddhiḥ । sā vacanamantareṇa na sidhyatīti sa tathābhūtameva khyāpayaṃstasya kartetyucyate । yadi punarudbhāvite 'pi doṣe sampūrṇavacanādinā pratisamādadhīta na tadiṣṭapratibandha iti na dūṣaṇaṃ syāt । na , tasya sādhanāntaratvāt ॥

<§ 3.VI.1.3>

[II,135,iv]

yadi pūrvapakṣavādī sākāṅkṣaḥ syādasamāptavākya eveti na dūṣaṇāvasaraḥ । <II,136> sthitavacane tu tasmindoṣamudbhāvayandūṣaka eva tasya sādhanasya ॥

<§ 3.VI.2>

[II,136,i]

							... tadābhāsāstu jātayaḥ /

[II,136,ii]

	mithyottarāṇāmānantyātpratanyante na tā iha // <3.85>

[II,136,iii]

mithyottarāṇi jātayaḥ । teṣāṃ ca nāntaḥ , ayoniśovikalpānāmapratiṣṭhānāt । yathāha paraḥ — nāstyātmeti pratijñāvirodho nāma pratijñādoṣaḥ , arthāpahnave śabdaprayogāsambhavāt । prayuñjāno 'rthamupasthāpayati , apahnute ceti pratijñāpadayorvirodhātpratijñādoṣa iti । yathā cāha — dharmiviśeṣaṇatvenopādānādanityaḥ prayatnānantarīyakaḥ śabdaḥ prayatnānantarīyakatvāditi pratijñārthaikadeśa iti । na hyevamādīni yathoktalakṣaṇāsu jātiṣvantarbhavanti । na ca dūṣaṇāni , śabdārthānapahnavena svalakṣaṇapratiṣedhāt , sādhyadharmibahirbhāvāccetyuktam । <II,137> tānyapi kenacilleśenāsvevāntarbhavantīti cet , āsāmapi parasparameṣa prasaṅga ityekameva kiñcitsāmānyalakṣaṇaṃ vācyaṃ syāt , viśeṣe 'nantarbhāvāt । tacca sāmānyalakṣaṇamuktameva dūṣaṇābhāsāstu jātaya iti । tāḥ sādhanadūṣaṇalakṣaṇajñānādevāviṣaye 'pravṛtteḥ , pratipatterapratibandhāt , pratibandhalakṣaṇavirahācca , uttarābhāsatvena sujñānāḥ । prabhedaḥ punarāsāmānantyādaśakyanirdeśa iti na nirdiśyate ॥ ॥

<§ 3.concluding verse>

[II,137,i]

	yukto 'yamartha iti sūtramamoghanīter draṣṭurmayāgamitamāgamamadhyupekṣya /
	tasyāpyavaśyamavadātadhiyo 'yameva bhāvo 'vibhāvitadhiyāvidito janena //

<॥ pramāṇaviniścaye parārthānumānaparicchedastṛtīyaḥ ॥>

<॥ samāptaścāyaṃ pramāṇaviniścayaḥ ॥ ॥>